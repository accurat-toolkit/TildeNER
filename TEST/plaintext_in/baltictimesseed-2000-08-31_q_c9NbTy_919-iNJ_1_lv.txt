Lēmuma pieņemšanā par Nacionālās bibliotēkas būvniecību izšķirošā loma bija Helēnai Demakovai un Jurģim Liepniekam, kuri toreiz bija premjera Andra Šķēles (TP) padomnieki, nevis bijušajam kultūras ministres padomniekam Mārtiņam Vanagam. Uz to Dienai norādīja Latvijas Nacionālās bibliotēkas direktors Andris Vilks, kā arī H.Demakovas pārstāvis Nils Sakss. Jau ziņots, ka H.Demakova piektdien intervijā apvienības Par labu Latviju! mājas lapā kā vienu no savām kļūdām atzina pārlieku uzticēšanos padomniekam M.Vanagam, kurš ministri pēdējos mēnešos pirms viņas atkāpšanās no amata veselības stāvokļa dēļ nebija informējis par svarīgiem ar lieliem projektiem saistītiem finansiāla rakstura faktiem. Atbildot M.Vanags atzina, ka bijis par tiem atbildīgs. «Ļoti dīvaini liekas bijušā ministra padomnieka Mārtiņa Vanaga apgalvojumi, ka viņš esot faktiskais Nacionālās bibliotēkas idejas virzītājs. Gan no sarunām ar Helēnu Demakovu, gan ar citām tolaik iesaistītajām personām ir skaidri zināms, ka 2000.gadā tieši viņa kopā ar Jurģi Liepnieku, būdami premjera Andra Šķēles padomnieki, pierunāja viņu atbalstīt bibliotēkas projektu,» Dienu informēja H.Demakovas pārstāvis N.Sakss. Viņš arī norāda, ka H.Demakova vienmēr ir bijusi šī projekta galvenais vilcējspēks un viņas vārds ir nesaraujami saistīts ar Gaismas pili, ko katrs apstiprināšot. LNB direktors A.Vilks Dienai to arī apstiprināja. N.Sakss arī pieļāvis, ka «M.Vanaga centieni piesavināties Gaismas pils virzītāja statusu ir ne tikai apšaubāmi, bet pat neizprotami — varbūt tos var vienīgi izskaidrot ar vēlmi radīt labāku priekšstatu par sevi Čikāgas universitātes uzņemšanas komisijai, kurā viņš gatavojas studēt». Demakova vaino padomnieku, viņš aicina runāt par nākotni Par vienu no savām kļūdām bijusī kultūras ministre Helēna Demakova (TP), kura piekritusi kandidēt Saeimas vēlēšanās, uzskata pārlieku uzticēšanos savam padomniekam Mārtiņam Vanagam. Tā H.Demakova piektdien atzinusi intervijā, kura publicēta partiju apvienības Par labu Latviju! interneta mājas lapā. M.Vanags savukārt apsveic H.Demakovu ar izveseļošanos un saka: «Esmu drošs, ka viņa Latvijas kultūras labā var paveikt daudz laba. Viņa ir spēcīga un fascinējoša personība. Neskaldīt matus, netaisnoties, bet akceptēt atbildību un runāt par nākotni — tāds būtu mans padoms Helēnai un ikvienam politiķim patlaban.» M.Vanags vairs nevienam padomus nedod, jo pošas studēt uz Čikāgas universitāti Amerikā. Bijusī kultūras ministre intervijā norāda, ka viņa padomniekam deleģējusi ļoti nopietnus uzdevumus. M.Vanags bijis atbildīgs arī par aģentūru Jaunie trīs brāļi, «un es nezināju, ka aģentūras vadītājs slēgs līgumu par naudu, kuras nav». H.Demakova norāda, ka tajā laikā jau bijusi slima un situāciju vairs nav kontrolējusi, viņai bijusi pārliecība, ka «mēs darbojamies esošās naudas ietvaros». Uz jautājumu, vai tiesa, ka ministre nebija informēta par finansiālo situāciju un to, ka «ka aģentūras vadītājs slēgs līgumu par naudu, kuras nav», kā viņa saka intervijā, M.Vanags Dienai atbildēja: «Līgums par koncertzāles projektēšanu tika gatavots vismaz gadu, un šo procesu mēs kopā ar Helēnu vairākkārt pārrunājām ar aģentūras Jaunie trīs brāļi vadītāju Zigurdu Magoni un citām amatpersonām.» Šī līguma noslēgšana bijusi minēta arī Ivara Godmaņa (LPP/LC) valdības deklarācijas rīcības plānā. M.Vanags teica, ka toreiz bijusi pozīcija — līgums ir jānoslēdz iespējami ātri, jo citādāk kopējās budžeta konsolidācijas apstākļos var «pazaudēt» finanšu līdzekļus, kas rezervēti projektēšanas darbiem. Nauda līguma izpildei bijusi iezīmēta un atradās Kultūras ministrijas uzkrājošajā kontā, un par to ir iespējams pārliecināties finanšu dokumentācijā, norāda ministres bijušais padomnieks. Akceptu līguma slēgšanai devis arī Iepirkumu uzraudzības birojs un citas institūcijas. «Manuprāt, spekulācijas par šo līgumu publiskajā telpā saasinājās tādēļ, ka Helēna savas slimības dēļ diemžēl nevarēja runāt ar žurnālistiem, doties uz televīziju un citos veidos sniegt skaidrojumu sabiedrībai par līguma būtību,» uzskata M.Vanags. Viņaprāt, publisks skaidrojums vienmēr tiek gaidīts no pirmās personas, bet «politikā, kā zināms, ja nerunā tu, tad tavā vietā runā citi». H.Demakova no amata atkāpās 2009.gada janvārī, kam par iemeslu minēja arī veselības stāvokli. Toreiz kritiku izpelnījās aģentūras Jaunie trīs brāļi 2008.gada pašā nogalē noslēgtais vairākus miljonus latu vērtais līgums par Rīgas koncertzāles būvprojekta izstrādi. M.Vanags atzīst, ka ir pierunājis H.Demakovu atbalstīt Nacionālās bibliotēkas, koncertzāles un laikmetīgās mākslas muzeja projektus. «Bibliotēkas projekta virzīšana pēdējos desmit gadus bija manas dzīves saturs un mērķis, kam veltīju visus spēkus,» saka M.Vanags, kurš laikā, kad H.Demakova bija ministre, patiešām bijis faktiskais bibliotēkas projekta vadītājs. Tāpat viņš esot virzījis uz priekšu koncertzāles un muzeja projektus, kurus atzīst par ārkārtīgi nepieciešamiem. Būvniecība arī ir veids, kā stimulēt ekonomiku krīzes laikā, uzskata M.Vanags. (papildināts ziņas sākums)