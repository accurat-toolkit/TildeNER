HTC Touch Diamond
+1
Kopš pirms nedaudz vairāk nekā gada ASV tirgū parādījās Apple izdaudzinātais un apskaužamu ažiotāžu izraisījušais tālrunis iPhone, konkurenti centušies izgatavot kaut ko līdzīgu mobilo telefonu ražošanā revolūciju izraisījušajai ierīcei. Arī Dienā laiku pa laikam publicēti šo «klonu» apraksti, taču, šķiet, neviens nav bijis tik tuvu «aifona» pārspēšanai kā šovasar tirgū nonākušais HTC Touch Diamond.
Telefona dizains ieturēts daudzšķautņainā jeb dimanta formā, attaisnojot nosaukumu. Arī otrs nosaukumā ietvertais vārds ir pilnībā attaisnots, jo telefona vadīšana notiek, pieskaroties vajadzīgajām ikonām un ekrāna. Touch Diamond ir viens no tiem retajiem tālruņiem, kuram patiešām neprasās pēc taustiņiem uz ekrāna. Pateicoties HTC jaunievedumam – interfeisa sistēmai TouchFlo 3D, visām nepieciešamajām programmām un funkcijām var piekļūt, izvēlnē ar pirkstu «šķirstot» lapas līdz atrodat vajadzīgo.
Jāvelk stiprāk
Intriģējošā, futūristiskā kontroles metode gan pirmajās reizēs parūpējas par neizpratni. Viegli novelkot pirkstu gar ekrānu, lapa nevis pāršķiras, bet atveras zem «aizķertās» ikonas paslēptā programma. Un tā tik ilgi, kamēr nāk apskaidrība – ekrāna pārlapošanai pirksts pa to jāvelk diezgan «smagi» un pacietīgi.
Kad šī mācība apgūta, Touch Diamond kļūst par ļoti aizraujošu rotaļlietu. Lai arī HTC tālruņa ekrāns ir par 0,7 collām mazāks par iPhone, tas ir pietiekami liels rakstīšanai un citiem darbiem. Turklāt VGA izšķirtspēja padara ekrānu ļoti krāsainu un detalizētu. Mākoņi un jo īpaši negaisa simbols laika prognozes programmā izskatās vienkārši burvīgi.
Īpašas uzmanības vērta ir operēšana ar attēliem. Attēlu var pietuvināt vai attālināt, gan apļojot kursorsviru, gan ar pirkstu veicot apļveida kustības uz ekrāna. Tas gan nozīmē, ka displejs būs nosēts ar pirkstu nospiedumiem visā platībā un ekrāna satura saskatīšana spilgtā gaismā, piemēram, spilgtā saulē, kļūs vēl apgrūtinošāka. Šī problēma gan piemīt teju visiem skārienjūtīgajiem ekrāniem.
Lai gan šim tālrunim nav klaviatūras un rakstīšana notiek uz skārienjūtīgā ekrāna, ar to būtisku problēmu nav, ja vien izmantojat irbuli. Taustiņi ir nelieli, bet pietiekami jūtīgi, lai noreaģētu uz tikko jaušamu pieskārienu. Tiesa, rakstīšana ar īkšķi, turot telefonu tajā pašā rokā, var arī izvest no pacietības. Un vēl var kaitināt fakts, ka virtuālā klaviatūra mēdz aizklāt daļu teksta.
Pogas nevajag
Touch Diamond ir salīdzinoši neliels, tomēr ražotāji pamanījušies tajā salikt visu nepieciešamāko. Datu pārraidi ar HSDPA tehnoloģijas palīdzību tiek sūtīti ar ātrumu 7,2 Mb sekundē, tālrunis var pieslēgties bezvadu internetam, izmantot globālo pozicionēšanas sistēmu, veikt videozvanus. Diemžēl atšķirībā no Nokia viedtālruņiem šim tālrunim oriģināli nav iestādītas kartes un pilsētu plāni. Tie jāpērk atsevišķi.
Kā jau var noprast, uz korpusa nav daudz pogu – ieslēgšanas, zvana pieņemšanas un noraidīšanas, skaņas regulēšanas un kursorsvira, kura ar laiku varētu ieaugt zirnekļu tīklos, jo pēc tās patiešām nav vajadzības. Lai arī Touch Diamond ir Windows Mobile operētājsistēma un ofisa programmas, par īstu viedtālruni to negribas saukt. Kaut vai tādēļ, ka tam nav microSD atmiņas kartes. Arī tas, ka uzsvars likts uz TouchFlo interfeisa izmantošanu, nepārprotami norāda, ka HTC šo telefonu drīzāk adresējuši stilīgu lietiņu cienītājiem. Patiesībā no Microsoft Windows atpazīstamo «start» pogu var arī nespiest, jo svarīgākos īsceļus no šīs izvēlnes var pārcelt uz ērti lietojamo trīs dimensiju skatījumu.
Aizdomīgi lēnīgs
Kā jau izklaides tālruņiem pienākas, Touch Diamond ir padomāts par mūzikas atskaņotājiem. Tie spēj «pavilkt» gan MP4, gan WMV formāta video failus. 4GB iekšējo atmiņu nevar uzskatīt par iespaidīgu, taču tā ir pietiekami liela, lai ietilpinātu ap tūkstoti dziesmu vai vairākus desmitus video. Taču to klausīšanās var arī nesagādāt gaidīto baudu. Pirmkārt, tādēļ, ka skaļruņi nav diez ko jaudīgi, un, otrkārt, ar HTC varēsiet izmantot vien oriģinālās austiņas. Touch Diamond nav standarta austiņu ligzdas, tādēļ jāizlīdzas ar mini USB savienojumu.
Nedaudz dīvainais sajūtas izraisīja Touch Diamond veiktspēja. Lai arī tam ir 528 MHz procesors un 192 MB operatīvā atmiņa, tālrunis bija gaužām lēnīgs. Iespējams, ka to var norakstīt uz testa versijas trūkumu, jo ražotāji apgalvo, ka dimants ir pietiekami jaudīgs, lai darbinātu TouchFlo interfeisu.
Vēl viens skumjš brīdis saistīts ar 900 mAh litija akumulatoru. Kā jau var noprast pēc skaitļa, tas ir salīdzinoši vājš un faktiski jālādē katru dienu. Tas ir vēl viens aspekts, kas Touch Diamonds padara līdzīgu otrās paaudzes iPhone. Mierinājums ir lādēšanas process – tas ir salīdzinoši īss, turklāt ļauj nodemonstrēt konstruktora iemaņas. Lādētājs pašam jāsaliek no trīs atsevišķām detaļām.
Ja šie trūkumi un ne pārāk draudzīgā cena - Rīgā tā svārstās no 360 līdz 440 latiem – nespēj apslāpēt vēlmi iegūt apkārtējo skatienu piesaistošu rotaļlietu, tad uz priekšu. Šis noteikti ir tālrunis uz spīdīgām mantām orientētajiem.
HTC Touch Diamond
Mazs, viegls un parocīgs turēšanai rokā
Viegli var pievienot dažādas programmas un uzstādīt īsceļus
Trūkumi
Ilgi domā pirms atver pat salīdzinoši nelielu programmu.
Nav zibspuldzes, tādēļ 3,2 megapikseļu kamera labas bildes spēj uztaisīt tikai gaismā.
Vērtējums 10 ballu skalā
Komentēt rakstu
adresāts:
Ievietojot savus komentārus portālā www.diena.lv, lietotājs automātiski piekrīt www.diena.lv piedāvātajiem noteikumiem un nevar  izvirzīt nekādas pretenzijas pret portālu. www.diena.lv neuzņemas nekādu atbildību par viedokļiem, kas pausti   portālā publicētajos lasītāju rakstos un komentāros. Portāls www.diena.lv ir pievienojies deklarācijai par cieņu, iecietību un  sadarbību interneta telpā - Internets bez naida .
Vairāk lasītais kanālā
