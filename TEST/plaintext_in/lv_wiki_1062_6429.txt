Koraļļu jūra

Liela jūra ar daudzveidīgu gultnes reljefu. Austrumu daļā pie Santakrusas salām atrodas Torresa dziļvaga, kur jūras dziļums sasniedz 9 175 metrus. Ūdens virsējā slāņa sāļums ir 34-35‰. Ārkārtīgi augsta bioloģiskā daudzveidība.

Koraļļu jūra ir slavena ar to, ka tajā atrodas pasaulē lielākais koraļļu rifs - Lielais Barjeru rifs. Lielākā daļa jūras ir Austrālijas teritorijā. Jūrā ļoti daudz koraļļu salu, lielākā daļa no tām neapdzīvotas. Vietām salas veido savdabīgu milzu labirintu. Koraļļu jūrā atrodas arī Lihū rifs - viens no pasaulē lielākajiem atoliem, šī atola lagūnas platība ap 2 500 km², bet atola sauszemes platība tikai 0,91 km².

1942. gada 7 - 8. maijā Koraļļu jūrā notika kauja starp japāņiem un sabiedrotajiem, kas novērsa Portmorsbi okupāciju.

Robežas

Ziemeļos atrodas Jaungvineja, Zālamana jūra un Zālamana salas, austrumos - Santakrusas salas un Vanuatu, dienvidaustrumos - Jaunkaledonija un Fidži jūra. Dienvidos pāriet Tasmāna jūrā - par robežu starp abām jūrām kalpo Kvīnslendas un Jaundienvidvelsas štatu robežas pagarinājums jūrā. Rietumos - Austrālija, Kvīnslendas štats.