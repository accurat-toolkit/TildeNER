Mērs. Miljonārs. Apsūdzētais Krimināllietas atklāj Lemberga ietekmi Ventspils uzņēmumos un atbild — kam pieder Ventspils Iespējams, "gadsimta prāvas", kurā šodien uz apsūdzēto sola sēžas ietekmīgais Latvijas politisko procesu diriģents Ventspils mērs Aivars Lembergs, nemaz nebūtu, ja 2003.gada rudenī Korupcijas novēršanas un apkarošanas birojs (KNAB) nesāktu pārbaudi par viņa iespējamo saistību ar ārzonas firmām, kas ir Ventspils uzņēmumu īpašnieces, un tolaik jau Jāņa Maizīša vadītā Ģenerālprokuratūra to nepārņemtu, lai 2005.gada oktobrī izšķirtos ierosināt kriminālprocesu. Pirmā reize, kad prokuratūras pārbaude beidzās ar A.Lembergam izdevīgo atteikumu ierosināt krimināllietu, bija 2000.gada maijā. Tieši prokuratūras 2005.gadā sāktais kriminālprocess, kas ieguva Ventspils amatpersonu lietas nosaukumu, ir iemesls tam, kāpēc A.Lembergs jau divus gadus nesēž Ventspils mēra krēslā un ir bijis arī apcietinātais. A.Lemberga arests, agrāk pilnīgi neiedomājams, nāca 2007.gada 14.martā. Matīsa cietumā, sirgstot un uztraucoties, viņš pavadīja četrus mēnešus. Pērn pavasarī viņam atcēla mājas arestu, un nepārsteidza, ka pēc tam strauji uzlabojās A.Lemberga veselība. Tagad viņš drošiem soļiem kāpj pār Saeimas slieksni, kur kā Latvijai un Ventspilij līderis dodas pie partijas sadarbības partneru — Zaļo un Zemnieku savienības — Saeimas frakcijas un minējis, ka gatavojas kandidēt pašvaldību vēlēšanās. Pateikt, cik daudz brīva laika A.Lembergam būs turpmāk, ir grūti, jo no pirmdienas līdz ar iztiesāšanas procesa sākšanos divās krimināllietās, kurās viņam uzrādīta virkne smagu apsūdzību, A.Lemberga darba kārtību noteiks Rīgas apgabaltiesas tiesnesis Boriss Geimans. Būs vēl Divas tiesai pērn nodotās krimināllietas vēl nav viss prokuratūras darba rezultāts. Izmeklēšanas vēriena dēļ Ventspils amatpersonu lieta ir sadalīta vairākos kriminālprocesos. Precīzu to skaitu prokuratūra neatklāj, taču zināms, ka izmeklēšana turpinās vēl vismaz divās lietās, kuras saistītas ar A.Lemberga vārdu. Starp tām arī lieta, kurā ir epizodes par A.Lemberga piedalīšanos vairāk nekā piecu miljonu latu nodošanā fiziskām un juridiskām personām, jeb tā saukto Lemberga stipendiātu lieta. Tā liecina par iespējamo A.Lemberga saistību ar politisko partiju, politiķu un amatpersonu kukuļošanu. Prognozēt, cik ilga būs izmeklēšana un vai izdosies pierādīt iespējamo politiķu uzpirkšanu, prokuratūra atturas. Par ietekmi To, ka stipendiātu saraksti, kuros figurē "arāji", "Pleskavas šoseja", "konsultanti", "Zvaigznīšu brīdis", Zemnieku savienība, sociāldemokrāti, tēvzemieši, ir reāli izmeklēšanā iegūti materiāli, ļāva spriest pērn augustā tiesai nodotā krimināllieta, ko tagad sāk iztiesāt un kurā bez A.Lemberga apsūdzēto vidū ir arī viņa dēls Anrijs un uzņēmējs Ansis Sormulis. Šīs lietas materiāli, kas ir arī Dienas rīcībā, ļāva arī redzēt, ka, iespējams, par sviestmaizes cenu pārdotās valsts a/s Latvijas kuģniecība privatizācija notika divu grupu — A.Lemberga vadītās Ventspils un A.Šķēles pārstāvētās Rīgas grupas — interesēs un ka, iespējams, valdības lēmumu cena par privatizāciju pārsniedza divus miljonus dolāru. Šie materiāli, kas rāda politikas netīro virtuvi, nav tiesai nodotās krimināllietas subjekti. Apsūdzības A.Lembergam tajā saistītas ar viņa ietekmi Ventspils uzņēmumos un nonākšanu interešu konfliktā, kā Ventspils mēram un Ventspils brīvostas valdes priekšsēdim pieņemot lēmumus par uzņēmumiem, kas saskaņā ar celto apsūdzību pieder viņam pašam. Bez augustā nodotās krimināllietas izskatīšanai tiesā vienā procesā nodota arī krimināllieta, kurā A.Lembergs apsūdzēts par kukuļa izspiešanu, dokumentu viltošanu un amatpersonas nonākšanu interešu konfliktā, pieņemot lēmumus, par kuru objektivitāti bija šaubas. Apsūdzības abās lietās A.Lembergs noliedzis un nodēvējis par politisko pasūtījumu, kuru ar prokuratūras rokām īstenojot viņa oponenti, bijušie darījuma partneri. Abās krimināllietās kopā ir teju 150 sējumu. Cik ilgu laiku prasīs to iztiesāšana, rādīs laiks. Starts būs šodien.. 

** Par ko apsūdzēts Lembergs? Būdams amatpersona, kas ieņem atbildīgu stāvokli, personiski vairākkārt izdarīja kukuļņemšanu sevišķi lielos apmēros (kopumā Ls 239 670), saistītu ar kukuļa izspiešanu, par darbību izdarīšanu un neizdarīšanu kukuļdevēja interesēs, ko viņš kā amatpersona varēja izdarīt, izmantojot savu dienesta stāvokli. Šajā apsūdzībā ir trīs epizodes — noziedzīgi nodarījumi 1994. un 1995.gadā. Pirmā epizode attiecas uz tolaik naftas tranzīta biznesā strādājošo un labi pelnošo SIA Puses. Apsūdzības ieskatā A.Lembergs ar savu ietekmi izspiedis 20 Puses kapitāla daļas no firmas īpašniekiem un pieņēmis tās kā kukuli. Formāli tās bija reģistrētas uz Šveices kompānijas Delvar Invest vārda. Otra epizode saistīta ar amonjaka tranzītā iesaistītās Vent Company, kā minēts apsūdzībā, 30 daļu izspiešanu no tolaik (1993.gada nogalē) vērienīgās SWH grupas vadītāja Aināra Gulbja, kā kukuli pieņemot Vent Company daļas un pastarpināti kļūstot par jau tolaik miljonus pelnošā Ventamonjaks līdzīpašnieku. Trešā epizode ir par prettiesisku naftas tranzīta kompānijas a/s Lat Transnafta daļu pieprasīšanu no firmas dalībniekiem. Pēc apsūdzības izriet, ka A.Lembergs kā kukuli saņēmis 2130 Lat Transnafta daļas, kas tika reģistrētas uz ārzonas firmu Kaywood, kurā A.Lembergs no 1994.gada ir patiesa labuma guvējs, bet no 2000.gada 30.marta — arī viņa bērni. Personu grupā, pēc iepriekšējās vienošanās — kā arī organizētā grupā, lielā apmērā (Ls 4 916 900) izdarīja noziedzīgi iegūtu finanšu līdzekļu un citas mantas legalizēšanu, pārkāpjot likumā noteiktās prasības un apzinoties šo līdzekļu un mantas iegūšanas noziedzīgumu. Par šo nodarījumu apsūdzības uzrādītas arī Anrijam Lembergam un Ansim Sormulim. Prokuratūra ir savākusi pierādījumus, ka darījumā ar Ventspilī lielāko tirdzniecības centru TC Tobago (zemes iegāde, transformēšana, būvniecības atļaujas, finansēšana) bija tieši iesaistīti A.Lembergs un viņa dēls Anrijs. Tirdzniecības centrs tika uzcelts par Nīderlandē reģistrētās ārzonas firmas Netherfin Financial Services (NFS) naudu, ko projektā ieguldīja (legalizēja) tās meitassabiedrība. Minētā firma saistīta ar Lembergiem. Vēlāk tirdzniecības centru pārdeva. Apsūdzībā norādītā summa ir centra pārdošanas cena, kas apsūdzības ieskatā tikusi legalizēta. Kā amatpersona sastādīja nepatiesu dokumentu un to izsniedza (dienesta viltojums). 1996.gadā, lai slēptu Vaducā (Lihtenšteina) reģistrētās Vent Company 30 akciju piederību, A.Lembergs, pēc prokuratūras ieskatiem, nolēmis sastādīt nepatiesu dokumentu. A.Lembergs vienojies ar Juriju Bespalovu (tolaik Ventamonjaka ģenerāldirektors), ka parakstīs dokumentu ar pagājušu datumu (1994.gada 31.augustu), no kā izrietēs, ka 30 Vent Company daļas būs ķīla par citas firmas — Ventrans — parādu domei, kuru apņēmies segt Ventamonjaks. Tādējādi A.Lembergam akcijas nebija jānorāda deklarācijā, jo tās nebija viņa īpašums. Viltotā vienošanās deva A.Lembergam skaidrojumu Ģenerālprokuratūras pārbaudē, ko 1999.gadā sāka pēc Dienas publicētajiem materiāliem. Tie liecināja par viņa iespējamo saistību ar Vent Company, kā arī a/s Kālija parks līdzīpašnieci Šveices firmu Multinord un no Lihtenšteinā reģistrētās Swisslink Holding saņemtajiem 270 000 dolāru. Pārbaude toreiz beidzās par labu A.Lembergam, prokuratūra atteicās ierosināt krimināllietu. Būdams valsts amatpersona, kas ieņem atbildīgu stāvokli, veicināja un piedalījās mantiskos darījumos, kuri viņam ar likumu aizliegti, izdarot to mantkārīgā nolūkā un personīgās ieinteresētības dēļ. Apsūdzības pamatā ir 2000.gadā slēgts Ventspils brīvostas un Ventspils apvienotās Baltijas bankas (vēlāk Hansabankas) kredītlīgums, ar kuru osta aizņēmās trīs miljonus dolāru, un kuru, bankā depozītā noguldot trīs miljonus dolāru, garantēja A.Lembergam, viņa bērniem kā patiesā labuma guvējiem piederoša ārzona NFS. A.Lembergs, būdams mērs un Ventspils brīvostas valdes priekšsēdis, piedalījās kredīta kārtošanā. Brīvosta par kredītu bankai maksāja 12%, bet banka par NFS depozītu — 11,5% gadā. Šīs shēmas īstenošanā A.Lembergs un viņa ģimene saņēma mantisku labumu 696 953 latus (bankas maksātie procenti), pēc kredīta līguma beigām procentus un depozītu banka ieskaitīja NFS kontā. Būdams valsts amatpersona, kas ieņem atbildīgu stāvokli, realizēja pilnvaras interešu konflikta situācijā, radot būtisku kaitējumu valsts un sabiedrības interesēm. Apsūdzības pamatā ir 35 epizodes par laiku līdz 1999.gada pavasarim (spēkā stājas Krimināllikums), kurās A.Lembergs kā mērs, balsojot par un parakstot domes lēmumus, lēmis par firmām, kas saistītas ar viņu pašu un bērniem, tādējādi nonākot interešu konfliktā. Tie ir dažādi domes lēmumi par līgumiem, vides aizsardzības atļaujām, pašvaldībai piederošo daļu nodošanu privatizācijai, licencēm. Firmas, par kurām apsūdzība savākusi pierādījumus, ka A.Lembergs bijis pastarpināts īpašnieks (caur ārzonām), ir Ventamonjaks, Naftas filtrs, Ventminerālis, Ventbunkers, Naftas parks, Latvijas Naftas tranzīts, Ventrans Rīga, Ventspils nafta, Ventspils tirdzniecības osta, Noord Natie Ventspils termināls, Ventbetons, Ventplac. Būdams amatpersona, kas ieņem atbildīgu stāvokli, izdarīja tīšu likumā noteikto pilnvaru realizēšanu interešu konflikta situācijā, nodarot būtisku kaitējumu valsts un sabiedriskajām interesēm. Apsūdzības pamatā ir 210 epizodes. Ir aizdomas, ka, pildot mēra un Ventspils brīvostas valdes priekšsēža amatu, laikā pēc 1999.gada maija (kopš spēkā ir Krimināllikums) A.Lembergs pārkāpis valsts amatpersonai noteiktos ierobežojumus, pieņemot lēmumus par firmām, ar kurām pastarpināti saistīts. Lemts par vides aizsardzības licencēm, privatizāciju, nodokļa, nodevu, ostas piestātņu nomas maksas atlaidēm, būvniecības atļaujām, pašvaldību, ostas būvniecības pasūtījumiem, iepirkumiem. Starp firmām, kuru pastarpināts īpašnieks viņš bijis, ir Kālija parks, Naftas filtrs, Ventbunkers, Ventamonjaks, Ventspils nafta, Ventspils tirdzniecības osta, Noord Natie Ventspils termināls, Ventbetons, VenTopaz, Ventspils zivju konservu kombināts, Ventplac, Venceb, Ventshoes, Baltic Juice Terminal, Ventall termināls, Ostas flote, Seastar, Transventa, Mineral-Trans–serviss, Solvtrans, Vent Company, LatRosTrans, Baltic Coal Terminal. Apzināti norādīja nepatiesas ziņas amatpersonas deklarācijās. Apsūdzība par mantas (ārzonu firmu kapitāla daļu) nenorādīšanu amatpersonas deklarācijās kopumā par vairāk nekā 1,1 miljonu latu. Neuzrādīto ārzonu firmu daļu, kontu, ieguldījumu skaits pārsniedz divus desmitus. Būdams amatpersona, kas ieņem atbildīgu stāvokli, personiski vairākkārt izdarīja kukuļņemšanu sevišķi lielos apmēros, saistītu ar kukuļa izspiešanu. Apsūdzības pamatā ir kukuļa izspiešana 1994.—1995.gadā no uzņēmēja A.Gulbja, izmantojot draudus, lai iegūtu 38 Multinord akcijas kopumā Ls 15 572 nominālvērtībā. Par dokumentu viltošanu, kas piešķir tiesības un atbrīvo no pienākumiem, izdarot noziegumu. Tās pamatā ir 1996.gadā īstenota dokumentu viltošana, lai slēptu īpašumtiesības Multinord un atbrīvotu viņu kā amatpersonu tās norādīt deklarācijā. Vienojās ar uzņēmēju Vladimiru Krastiņu un ar pagājušu datumu sastādīja trasta līgumu, saskaņā ar kuru V.Krastiņš ir patiesais Multinord akciju īpašnieks, taču A.Lembergs tikai saņēmis viņa pilnvaru pārvaldīt V.Krastiņam piederošās akcijas. Šo viltoto dokumentu A.Lembergs iesniedza kā pierādījumu prokuratūras 1999.gada decembrī sāktajā pārbaudē, tā atbrīvojot sevi no atbildības.. 
 
** Par kukuļņemšanu, pēc A.Lemberga apsūdzības, soda ar brīvības atņemšanu uz laiku no 8 līdz 15 gadiem, konfiscējot mantu, un ar nometinājumu uz laiku no 2 līdz 5 gadiem vai bez nometinājuma. Savukārt par noziedzīgi iegūtu līdzekļu legalizēšanu — soda ar brīvības atņemšanu uz laiku no 5 līdz 12 gadiem, konfiscējot mantu, un ar policijas kontroli uz laiku līdz trim gadiem vai bez tās.