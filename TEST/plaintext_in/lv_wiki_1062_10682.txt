Vispārējie latviešu Dziesmu un Deju svētki

Vispārējie latviešu Dziesmu un Deju svētki ir tradicionāls kultūras notikums Latvijā. Šie svētki ir latviešu nacionālās identitātes sastāvdaļa, parasti tie notiek reizi 5 gados Rīgā. Svētkos parasti piedalās aptuveni 30 000 dalībnieku, tostarp kori, deju kolektīvi, pūtēju orķestri, folkloras grupas, etnogrāfiskie ansambļi, tautas mūzikas ansambļi, lauku kapelas, koklētāju ansambļi, lietišķās un tēlotājas mākslas studijas, vokālie ansambļi, amatierteātri un ārvalstu kolektīvi. Latviešu Dziesmu un Deju svētkos notiek ne tikai uzstāšanās, bet arī sacensības, kurās tiek noskaidroti laureāti. Visnozīmīgākā loma svētkos ir koriem un deju kolektīviem. Starpposmā no vieniem svētkiem līdz nākamajiem notiek repertuāra sagatavošana un skates, kurās nosaka nākamo svētku dalībniekus. Parasti pēdējās Dziesmu un Deju svētku dienas rītā notiek svētku gājiens, kurā piedalās visi to dalībnieki, savukārt vakarā Mežaparka estrādē notiek noslēguma koncerts.

Dziesmu svētki ir norisinājušies gan Krievijas Impērijas, gan PSRS, gan neatkarīgās Latvijas laikos. Pirmie Dziesmu svētki norisinājās 1873. gadā, toreiz to nosaukums bija I vispārīgie latviešu dziedāšanas svētki. Kopš tā laika svētki ir notikuši 23 reizes. 1948. gadā pirmoreiz svētkos piedalījās arī deju kolektīvi. Kopš 1960. gada reizi 5 gados notiek arī Latvijas Skolu jaunatnes dziesmu un deju svētki.

No 2008. gada 5. jūlija līdz 12. jūlijam norisinājās XXIV Vispārējie latviešu Dziesmu un XIV Deju svētki. Saskaņā ar Dziesmu un deju svētku likumu nākamie Vispārējie latviešu Dziesmu un Deju svētki notiks ne vēlāk kā 2013. gadā.