Vispārīga pieeja
12. jūlija paziņojumā par Kopīgo saskaņoto Eiropas Savienības uzņēmumu un patērētāju apsekojumu programmu ( 1 ) Komisija uzsvēra, ka šādu apsekojumu dati ir kļuvuši par neaizstājamu instrumentu ekonomikas pārraudzībā un Ekonomikas un monetārās savienības ekonomiskās attīstības tendenču, kā arī kandidātvalstu ekonomiku attīstības uzraudzībā. Tālab Komisija nākotnē vēlas pastiprināt šo lomu, sākot no 2008. gada iesniedzot trīsgadu ziņojumu par programmas īstenošanu pārskata periodā.
Stabilitātes un izaugsmes pakts
Vispārēja informācija
Stabilitātes un izaugsmes pakts, kas balstās uz politisko vienošanos, kura panākta Amsterdamas Eiropadomē 1997. gadā, ir paredzēts tam, lai nodrošinātu pareizu publisko finanšu pārvaldību Eiropas Savienībā nolūkā panākt, lai atsevišķas valsts vāja budžeta politika neiespaidotu citas dalībvalstis procentu likmju veidā un negrautu uzticību ekonomikas stabilitātei. Turklāt tā mērķis ir veicināt ilgstošu un ilgtspējīgu eurozonas dalībvalstu ekonomiku konverģenci.
Pēc tam, kad iepriekšējos gados tika konstatētas grūtības un daži trūkumi pakta noteikumu īstenošanā, 2005. gadā tika veikta atjaunināšana, lai paktu varētu taisnīgi un saskaņoti piemērot visas valstīs un lai sabiedrībai būtu izpratne par to. Šīs reformas īstenošanas rezultātā lielākā mērā tiek ņemta vērā ekonomikas attīstība, vienlaikus saglabājot divus galvenos pakta elementus — 3 % atsauces rādītāju attiecībai starp budžetu un iekšzemes kopproduktu (IKP) un 60 % rādītāju attiecībai starp valsts parādu un IKP. Reforma pastiprina apņemšanos nodrošināt ilgtspējīgu strukturālu pielāgojumu minimumu. Tika veiktas izmaiņas pakta preventīvajā daļā, paredzot iespēju izšķirt vidējā termiņa budžeta mērķus atbilstīgi parāda līmenim un izaugsmes potenciālam, noteiktos apstākļos pat ietverot iespēju uz laiku atkāpties no budžeta mērķiem lielu strukturālu reformu gadījumā. Tika veiktas izmaiņas arī pakta koriģējošajā daļā, lai precīzāk atspoguļotu reālo situāciju paplašinātajā divdesmit piecu dalībvalstu Eiropas Savienībā.
13. jūnija paziņojumā ( 2 ) Komisija pozitīvi novērtēja pārskatītā Stabilitātes un izaugsmes pakta pirmo piemērošanas gadu. Minētā pārskatīšana ļāva dalībvalstīm ar pārmērīgu budžeta deficītu atgriezties iepriekšējā situācijā, kad budžeta deficīts bija zem 3 % rādītāja, vai pietuvoties 3 % rādītājam ar pragmatiskāku pielāgojumu termiņu un strukturālu pasākumu palīdzību. Pēc Komisijas domām, jaunais pakts tādējādi ir atguvis ticamību, lai gan tā preventīvajai daļai nepieciešami papildu centieni no dalībvalstu puses, kuras ir aicinātas konsolidēt savas publiskās finanses. Padome 11. jūlijā arī atzinīgi novērtēja pirmajā īstenošanas gadā panākto. Tā vēlas izmantot šo labvēlīgo ekonomisko situāciju, lai turpinātu un paātrinātu publisko finanšu stāvokļa uzlabošanu. Tomēr februāra sesijā ( 3 ) Eiropas Ekonomikas un sociālo lietu komiteja pauda viedokli, ka jādefinē pamatnostādnes, kas ļautu pastiprināt Eiropas ekonomisko pārvaldību, jo pakta reforma joprojām ir nepilnīga. Līdzīgi 17. maija rezolūcijā Eiropas Parlaments pauda bažas par grūtībām stabilitātes un izaugsmes pakta piemērošanā.
Līdztekus šīm nostājām par paša pakta reformu Kopienas iestādes ir veikušas katras dalībvalsts situācijas ikgadējo novērtēšanu.
Tādējādi, pamatojoties uz Komisijas ieteikumiem, Padome pieņēma atzinumus par divdesmit piecu ES valstu atjaunotajām stabilitātes un konverģences programmām — tās tika novērtētas kā pilnībā, kopumā vai daļēji atbilstīgas pārskatītā stabilitātes un izaugsmes pakta prasībām atkarībā no katra atsevišķā gadījuma.
Savukārt Eiropadome pavasara sesijā konstatēja, ka divpadsmit Eiropas Savienības dalībvalstīs bija pārmērīgs budžeta deficīts (janvārī Padome konstatēja, ka Apvienotai Karalistei ir pārmērīgs budžeta deficīts) un valsts parāda attiecība vairākās dalībvalstīs bija lielāka par 60 % no IKP. Tā aicināja dalībvalstis izmantot pašreizējo ekonomikas atveseļošanos, lai turpinātu publisko finanšu stāvokļa uzlabošanu saskaņā ar stabilitātes un izaugsmes paktu. Ņemot vērā situācijas uzlabošanos Kiprā, Padome 11. jūlijā ( 4 ) atcēla iepriekšējo lēmumu par pārmērīga deficīta konstatāciju šajā valstī. Līdzīgi 29. novembrī ( 5 ) Komisija ieteica Padomei izbeigt pret Franciju uzsākto pārmērīga deficīta novēršanas procedūru, jo Francijas budžeta deficīta stāvoklis ir uzlabojies. Savukārt 14. martā ( 6 ) Padome pieņēma lēmumu, ar kuru Vāciju aicināja iespējami drīz un ne vēlāk kā 2007. gadā panākt, lai valsts budžeta deficīts būtu zemāks par 3 % no IKP, kas ir Līgumā noteiktais rādītājs. 10. oktobrī Padome trešo gadu pēc kārtas adresēja ieteikumu Ungārijai par tās budžeta deficīta stāvokļa pasliktināšanos un par publisko finanšu stāvokļa vispārējo pasliktināšanos. 28. novembrī ( 7 ) Padome konstatēja, ka Polija nav veikusi efektīvus pasākumus, lai samazinātu budžeta deficītu — tā kā Polija nespēj izpildīt Padomes iepriekšējos ieteikumus, saskaņā ar kuriem tai līdz 2007. gada beigām jāveic pielāgojumi, Polijai tiks dots jauns pielāgojumu veikšanas termiņš.
Publisko finanšu kvalitāte un ilgtspēja
Eiropadome pavasara sesijā uzsvēra nepieciešamību vairākām dalībvalstīm veikt jaunas tālejošas reformas, lai uzlabotu šo valstu sociālās nodrošināšanas sistēmu ilgtspēju un novērstu iedzīvotāju novecošanas radītās sekas ekonomikā un budžetā. Saskaņā ar Eiropadomes aicinājumu veikt dalībvalstu publisko finanšu ilgtspējas vispārējo novērtējumu Komisija 12. oktobrī ( 8 ) iesniedza šim tematam veltītu paziņojumu. Tajā ir atgādināts, ka šādam novērtējumam jāpamatojas uz publisko finanšu ilgtermiņa attīstības tendencēm saistībā ar iedzīvotāju novecošanu un uz budžeta stratēģijām, kas izklāstītas stabilitātes un konverģences programmās; tajā ir apstiprināts arī tas, ka trīs virzienu pieeja, ko Eiropadome apstiprinājusi Stokholmā 2001. gadā (parāda strauja samazināšana; nodarbinātības un darba ražīguma līmeņa paaugstināšana; pensiju sistēmas, kā arī veselības aprūpes un ilgtermiņa aprūpes sistēmas reforma), ir piemērota un ka tā ir jāturpina.
Savukārt Padome gada gaitā vairākkārt pauda savu nostāju par publisko finanšu kvalitāti. Piemēram, 10. oktobra secinājumos, uzsverot, ka budžeta noteikumi dalībvalstīs ir ļoti atšķirīgi, tā norādīja uz vairākām kopīgām iezīmēm, kas palīdz uzlabot valsts noteikumu efektivitāti stabilu publisko finanšu aspektā, ievērojot stabilitātes un izaugsmes paktu.
Ekonomikas un monetārā savienība (EMS)
Vispārējā plāksnē Komisija 12. jūlijā pieņēma paziņojumu “Gada pārskats par eurozonu” ( 9 ), kam pievienots ikgadējs ziņojums par eurozonu. Minētajos ikgadējos ziņojumos ir atspoguļotas kopīgās politiskās problēmas, ar kurām saskaras eurozonas dalībvalstis, ņemot vērā arvien lielāku savstarpējo ekonomisko atkarību, ko radījusi EMS izveide. Attiecībā uz valstīm, kas nav eurozonas dalībvalstis, Komisija 5. decembrī nāca klajā ar Konverģences ziņojumu ( 10 ), kura mērķis ir palīdzēt dažām no šīm valstīm sagatavoties euro ieviešanas prasībām.
14. jūlija paziņojumā Komisija cita starpā izvirzīja vairākus elementus un atbalsta pasākumus rīcības programmai ar Eiropas ekonomikas un monetārās savienības jautājumiem saistītas pētniecības un analīzes sekmēšanai ( 11 ).
Ņemot vērā Romas līgumu piecdesmitās gadadienas svinības, kas paredzētas 2007. gada 25. martā, Padome izteica vēlēšanos laist apgrozībā piemiņas divu euro monētu ar vienotu attēlu valsts pusē.
Pamatojoties uz Eiropas Centrālās bankas ziņojumu un Komisijas 2006. gada Konverģences ziņojumu par Slovēniju ( 12 ), Komisija iesniedza priekšlikumu lēmumam par euro ieviešanu šajā valstī. Jūnija sesijā Eiropadome pozitīvi novērtēja šo priekšlikumu; pēc Eiropas Parlamenta labvēlīga atzinuma saņemšanas Padome to pieņēma 11. jūlijā, un tas stājās spēkā 2007. gada 1. janvārī ( 13 ). Tādējādi no desmit dalībvalstīm, kuras pievienojās Eiropas Savienībai 2004. gadā, Slovēnija ir pirmā valsts, kas ir pievienojusies eurozonai. Turklāt Komisija pieņēmusi trešo ziņojumu (22. jūnijā) ( 14 ) un ceturto ziņojumu (10. novembrī) ( 15 ) par praktiskajiem sagatavošanās pasākumiem eurozonas turpmākai paplašināšanai. Šajos ziņojumos ir aplūkota situācija Slovēnijā, kā minēts iepriekš, kā arī situācija Kiprā un Maltā, kas abas ir noteikušas 2008. gada 1. janvāri kā vienotās valūtas ieviešanas dienu.
Eiropas Centrālās bankas (ECB) darbība ir iztirzāta šā pārskata VI nodaļā.
22. novembrī Komisija pieņēma paziņojumu, kurā tā sniedz pārskatu par Eiropas Savienības ekonomikas rādītājiem 2006. gadā ( 16 ). Minētajā paziņojumā definētas politikas galvenās prioritātes eurozonas stiprināšanai.
