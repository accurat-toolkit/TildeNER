Skārienjūtīga vadība bez aizķeršanās
Iespaidīga ekrāna un skaņas kvalitāte
Trūkumi
Mazi virtuālās klaviatūras taustiņi, teksts parādās ar aizturi
Tālrunim ar tik labu ekrānu prasās 8 megapikseļu kamera kā KC910 Renoir
Vērtējums 10 ballu skalā
Cena 250-280 Ls
Korejiešu koncerna LG vairāk nekā divus gadus ilgušie pūliņi izgatavot nevainojamu skārienjūtīgu tālruni beidzot devuši augļus. Jaunais KM900 Arena ir viens no labākajiem jebkad radītajiem bezpogu telefoniem un noteikti liks potenciālajiem Apple iPhone pircējiem mirkli ilgāk uzkavēties veikalā, svārstoties, kuram no gandrīz identiskajiem tālruņiem dot priekšroku.
LG izvēlējies maz praktizētu risinājumu – Arena tikpat kā nav sataustāmu taustiņu. Virspusē visas pogas ir skārienjūtīgas, arī zvana pieņemšanas un noraidīšanas. Taču tas testa laikā ne mirkli nesagādāja neērtības. Lai arī ir pierasts ražīgās darba stundās atbildēt uz zvanu, pat nepaskatoties displejā un vienkārši sataustot «zaļo klausulīti», Arena piedāvātais variants neliek atteikties no ieraduma. Klausules atrodas turpat, kur vairumam citu telefonu, tādēļ uz tās var trāpīt, pat nesajūtot izcilni.
Arī tālruņa sānos izvietotie fotografēšanas un skaļuma regulēšanas taustiņi ir tikko saskatāmi, noapaļoti un it kā pieglausti korpusam. Viss kopā rada iespaidu, ka mūsu rokās ir piemīlīga alumīnija un plastmasa kombinācijas kastīte, kas nepavisam neasociējas ar pirms trīs gadiem lietotiem telefoniem.
Kubveida saskarne
Kad Arena izdevies ieslēgt, skatienam paveras vēl viens interesants jaunums. Tā ir trīs dimensiju saskarne. Sākumā šķiet, ka tā ne ar ko neatšķiras no citām, jo ekrānā ir viens logs. Taču, ja pavelkam ar pirkstu pār ekrānu, tas, gluži kā kubs, pagriež nākamo skaldni. Pavisam tādu ir četras un katru no tiem var iekārtot tā, kā pašam ērtāk. Vēl izteiktāk trīs dimensiju saskarni var aplūkot, nospiežot izvēlnes taustiņu starp zvana pieņemšanas un noraidīšanas ikonām. Tad darbvirsma atvirzās tālākā plānā un pieņem īsta kuba izskatu. To var horizontāli grozīt uz abām pusēm, līdz atrasta vajadzīgā skaldne. Cerams, ka kādu dienu LG pievienos kubam vēl divas virsmas – augšā un apakšā, un tad kubu varēs grozīt uz visām pusēm.
Darbojoties ar LG izgatavoto saskarni, uzreiz var pamanīt, ka korejieši pamatīgi piestrādājuši pie skārienjūtīgās tehnoloģijas. Ja savulaik varēja teikt, ka neviens Apple iPhone klons nespēj piedāvāt līdzvērtīgi paklausīgu skārienjūtīgo tehnoloģiju, tad tagad šis arguments vairs nav spēkā. LG Arena S klases saskarne klausa bez aizķeršanās. Tas attiecas gan uz adrešu grāmatiņu, gan uz mūzikas atskaņotāju – saraksts raiti ripo un jums nedraud ne negribēta piezvanīšana kādam paziņam tādēļ, ka nelaikā noraustījusies saskarne, ne arī kaitinoša lapas vilkšana ar brutālu spēku, kā redzēts sliktākajos skārienjūtīgās tehnoloģijas eksemplāros. Gan lapu pāršķiršana, gan attēla kustināšana logā ir līgana un bez pārklāšanās vai aizmiglošanās. LG tehniskie cilvēki ir pastrādājuši godam un nopelnījuši aplausus.
Četri ekrāni
Pievērsīsimies izvēlnei! Tā ir būvēta nu ļoti līdzīgi kā iPhone – daudz ikonu viena cieši blakus otrai. Šajā sadaļā var pārlūkot visu, kas apslēpts Arena atmiņā – gan programmas, gan iestatījumus, gan rīkus. Ja vēlaties izvilkt biežāk lietotās vai svarīgākās lietas ārā no šīs gūzmas, nav problēmu. Tam ir paredzētas kuba skaldnes.
Pirmā un otrā skaldne atvēlēta īsceļiem. Tajās paši varat salikt vajadzīgās ikonas no plaša piedāvājuma, kurā ir gan diktofons, gan Google Maps kartes, gan mērvienību sistēmas konvertētājs, gan aizraujošas metamo kauliņu spēles, kurā vadība notiek, kratot telefonu. Ērtais īsceļu pievienošanas princips nodrošina, ka jums vienmēr pa rokai būs tieši tās programmas un rīki, kādi jums visvairāk nepieciešami.
Trešajā skaldnē varat izvietot biežāk lietotos kontaktus. LG piedāvātais risinājums ir patiešām ērts. Visu kontaktu ikonas, kuras varat personificēt, pievienojot attiecīgā cilvēka ģīmetni, kā kārtis izvietotas pusaplī. Ar pirkstu ritinot attēlu rindu uz augšu un uz leju, varat ātri nonākt līdz vajadzīgajam ierakstam. Varat vilkt pirkstu lēnām un pāršķirt pa vienam, vai pavilkt straujāk un «iegriezt» ikonu virteni kā karuseli.
Pēdējā skaldne atvēlēta fotoattēliem un video failiem. Lietošanas princips līdzīgs kā kontaktiem – divas ikonu virtenes blakus viena otrai, kuras var rullēt uz augšu un leju, kamēr atrasts vajadzīgais.
Bieži jālādē
Nepatīkamas sajūtas izsauc veids, kā Arena pavēsta par akumulatora stāvokli. LG nepiedāvā apskatīt atlikušo enerģijas avota saturu ne procentos, ne kaut cik detalizētā svītru sistēmā, bet gan kā no trīs daļām sastāvošu bateriju. Tas vēl nebūtu nekas, ja vien šīs trīs daļas izzustu kaut cik izskaidrojamā kārtībā. Taču Dienas rīcībā esošā Arena aptuveni dienu rāda, ka baterija ir pilna, tad pārlec uz divām sadaļām, pēc pāris stundām ir vairs tikai viena un tad aptuveni stundas laikā pat dīkstāves režīmā ekrāns bez brīdinājuma kļūst melns un ir skaidrs – tālrunis ir izslēdzies «skābekļa» trūkuma dēļ. Kopumā 1000 miliampērstundu akumulators nav diez ko izturīgs – ja divas dienas iztiksiet bez lādēšanas, tas jau būs labs sasniegums.
Īsziņu rakstīšana ar šo beztaustiņu tālruni nebūt nav sarežģīta. Arena piedāvā divus režīmus – klasisko ciparnīcu, ja turam tālruni vertikālā stāvoklī, un pilnu qwerty tastatūru, ja pagriežam to sāniski. Šeit manāms viens no tālruņa trūkumiem – procesors nespēj pietiekami ātri apstrādāt informāciju un burti uz ekrāna parādās ar nokavēšanos. Ja esat ātrrakstītājs, tad noteikti pamanīsiet un varbūt pat būsiet vīlies par to, ka displejs atpaliek aptuveni par pusvārdu. Labā ziņa ir tāda, ka par spīti mazajai qwerty tastatūrai var rakstīt ātri un kļūdas gadās reti.
Šoreiz LG nav pievienojis rokraksta iespēju un tas apbēdina, jo diviem iepriekšējiem Latvijas tirgū nonākušajiem modeļiem – mazcenas KP500 Cookie un «dārgā gala» KC910 Renoir – rakstīto burtu atpazīšanas tehnoloģija bija izstrādāta atzīstami.
Mini televizors
Ņemot vērā, ka LG Arena par skaņu rūpējas Dolby Mobile sistēma, kas ļauj ar ekvalaizeru palīdzību «sabīdīt» tieši tādu skanējumu, kāds jums vislabāk patīk, un 3 collu WGA displejā ar 480x800 pikseļu izšķirtspēju filmas izskatās pasakaini, šo noteikti var pieskaitīt multimediju tālruņiem. Ražotāji par audiovizuālo materiālu labsajūtu patiešām ir padomājuši – komplektā nāk līdzi krietni ērtākas austiņas nekā vairumam tālruņu, turklāt 3,5 milimetru ligzda ļauj tam pieslēgt jebkuras standarta austiņas. Ekrāns atbalsta gan MPEG4, gan DivX formātus.
Vēl viena interesanta iespēja ir Arena atmiņas satura pārsūtīšana uz automašīnas stereosistēmu, kad esat ceļā. Tālrunī jāsameklē FM raidītājs, jāizvēlas brīva frekvence, jāuzstāda tā arī automašīnas magnetofonā un lieta darīta. Mūzika no tālruņa skan spēkrata skandās. Tā kā Arena ir 8 GB iebūvētā atmiņa, ko var papildināt ar 32 GB microSD karti, telefonā varēsiet uzglabāt vairākus tūkstošus skaņdarbu.
Atšķirībā no iPhone, Arena atbalsta nokopēšanas un ielīmēšanas funkciju dažādās programmās, piemēram, interneta pārlūkā. Lai arī Arena ir pietuvinājuma funkcija, diemžēl nereti ir grūtības ar pirkstu nolikt vajadzīgo vārdu izvēlētajā vietā. Reizēm pat gribas, lai tālrunim būtu kursorsvira.
Ja pāris vārdos jāraksturo LG Arena, tad tas ir ideāls tālrunis cilvēkiem, kuri stāv un krīt par skārienjūtīgo tehnoloģiju. Jo īpaši tādēļ, ka šajā ierīcē skārienjūtīgā tehnoloģija ir noslīpēta līdz pēdējam sīkumam. Arī no funkcionalitātes viedokļa viss ir kārtībā. Ir krietni jāpiepūlas, lai izdomātu, ko ražotāji aizmirsuši ielikt šajā tālrunī. Ņemot vērā, ka cena svārstās ap 250-280 latiem, šis tālrunis būs saprātīgs ieguldījums ikvienam skārienjūtīgās tehnoloģijas entuziastam.
jojo 08.06.2009 23:31
ir viena problema ar sho - baterija ir tik vajag, ka, ja izvelk 2as dienas, tad jabut priecigam.
Zigurds 10.06.2009 13:28
Jutīga 16.06.2009 10:50
I wanna be Apple 16.06.2009 11:13
hone
Ainars, ar kokli 16.06.2009 14:11
Tīņu izklaide - ieiet personīgajā pasaulītē un neko ne redz, ne dzird, ne saprot. Garām kā ideja.
hmm 16.06.2009 16:39
wilcene49 17.06.2009 09:31
mm » hmm 19.06.2009 00:39
martins 01.07.2009 18:47
Komentēt rakstu
adresāts:
Ievietojot savus komentārus portālā www.diena.lv, lietotājs automātiski piekrīt www.diena.lv piedāvātajiem noteikumiem un nevar  izvirzīt nekādas pretenzijas pret portālu. www.diena.lv neuzņemas nekādu atbildību par viedokļiem, kas pausti   portālā publicētajos lasītāju rakstos un komentāros. Portāls www.diena.lv ir pievienojies deklarācijai par cieņu, iecietību un  sadarbību interneta telpā - Internets bez naida .
Vairāk lasītais kanālā
