Būs pagājusi jau kāda nedēļa kopš Apple paziņoja par jaunajiem šī gada nogales produktiem: iMac 21.5″, iMac 27″, Mac mini, Magic mouse un MacBook plastmasas unibody korpusā. Kāpēc šajās lapās tas viss ar tādu novēlošanos? Atbilde vienkārša — biju Londonā un Apple veikalā spēlējos ar jaunajiem produktiem. Kā bērns! :)
Kādi tad ir iespaidi: jaunais iMac 21.5″ ekrāna izšķiršanas ziņā faktiski aizvieto iepriekšējo 24″ modeli, tomēr jaunais 27″ modelis ir krietni pārāks. Šķiet, ka arī 27″ ekrāna attēla kvalitāte ir mazliet atšķirīga, tas ir vienkārši satriecošs ! Krāsas šķiet mazliet labākas un arī pikseļu blīvums ir lielāks — 21.5″ ekrānam ir 99 pikseļi uz collu, kamēr 27″ ekrānam ir 109 pikseļi uz collu, un to uzriez var saskatīt! 27″ ekrāns šķiet asāks un gludāks, ja to tā var nosaukt.
Jaunajā 27″ modelī ir 4-kodolu Intel i5 procesors, kas, saskaņā ar Apple datiem, ir divreiz ātrāks par iepriekšējās paaudzes iMac 24″ Core 2 Duo procesoru. Uz pasūtījuma var iegādāties šo modeli ar i7 procesoru, kas starpību ar iepriekšējās paaudzes iMac palielina par 2.5 reizēm. Šķiet, ka priekš mājas datora jaudai vajadzētu būt pietiekošai un tikai retajam vajadzēs domāt par Mac Pro, it sevišķi, ja parēķina, ka Mac Pro + 30″ monitors maksā divreiz dārgāk par iMac 27″, kam ir teju vai tā pati procesora jauda un 27″ monitoram ir 90% no 30″ monitora pikseļu skaita.
iMac aizmugure vairs nav no matēti melnas plastmasas, tagad viss dators ir izveidots pēc unibody principa no viena alumīnija gabala, nostiprinot LCD displeju korpusā ar magnētiem un atsevišķi pieliekot priekšā “zodu” zem ekrāna — šis “zods” tagad arī kļuvis daudz šaurāks un elegantāks. LCD displejam apkārt vairs nav korpusa metāla apmales, ekrāns tagad sniedzas pāri datora korpusa malai un rada elegantāku skatu. (Tikai kā būs ar nejaušu cieta priekšmeta piesitienu pa ekrāna kantīti?) Macworld ziņo , ka arī iebūvēto skaļruņu skaņas kvalitāte ir krietni uzlabota. Veikalā neiznāca laika to pārbaudīt un arī troksnis bija pārāk liels, lai testētu audio kvalitāti. Ja vēl ieskatāmies cenas birkā, tad gribas murrāt — jaunais iMac 27″ ir jūtami lētāks par iepriekšējās paaudzes iMac 24″. Fantastisks produkts!
Par Magic Mouse man ir dalītas jūtas. Tā kā veikalā visas jaunās bezvadu peles tomēr ir piesietas ar “pretaizdzīšanas” vadu, un šis vads ir piestiprināts pelei tieši tur, kur es parasti turu pirkstus, tad jaunās peles izmēģināšana bija mazliet neparocīga. Šķiet, ka kursora vadīšana ir ļoti laba, klikšķis arī ir labs. Man gribētos mazliet augstāku peli, bet tas laikam tikai pieraduma jautājums. Pele ir diezgan viegla, un man bieži vien veicot divpirkstu žestus sanāca aizbīdīt peli sāņus. Bet tas droši vien arī kādas nedēļas jautājums — kamēr pierod. Vienīgais, par ko es skumstu, ir tas, ka pelei “aizmirsuši” abos sānos pielikt sānpogas, līdzīgi kā tās bija Mighty Mouse modelim. Tās gan bija dikti neveiksmīgs risinājums, jo nebija izteikta klikšķa — sažmiedz un ceri, ka būs! Reizēm bīdot peli sāņus pogas pašas aktivizējās, u.t.t. Cerēju, ka jaunai pelei būs izteiksmīgas sānpogas, līdzīgas kā iPhone tālrunim sānā ir skaļuma regulēšanas pogas, bet nekā… Varbūt nākamajā modelī? Katrā ziņā šis “grauzējs” ir daudz labāks par iepriekšējo modeli, tāpēc, ja neuztrauc Expose pogu trūkums, droši variet iegādāties!
Jaunais Mac mini (sevišķi dārgākā versija) man šķiet ļoti labs. Tāpat kā iMac, arī Mac mini dārgākā versija šoreiz ir lētāka par iepriekšējās paaudzes dārgāko versiju. Atšķirībā no iepriekšējās paaudzes Mac mini, jaunajā versijā cenas starpība starp lētāko un dārgāko modeli ir samērā atbilstoša. Ātrāks procesors, divreiz lielāks (320 GB) cietais disks, divreiz vairāk (4 GB) RAM — tas ir to vērts. Par to liecina arī jaunie Macworld testi . Ideāls e-pasta un interneta datoriņš, kā arī mājas multimēdiju serverītis.
Jāpiebilst, ka Apple piedāvā šo datoru arī kā īstu serveri — SuperDrive slota vietā ir otrs 500 GB cietais disks un komplektā nāk Mac OS X Snow Leopard Server operētājsistēma. (Šī iemesla dēļ jaunais Mac mini ir savietojams ar MacBook Air paredzēto ārējo SuperDrive USB iekārtu.) Nelieliem uzņēmumiem tas var būt ideāls risinājums. Vairāk par Snow Leopard Server lasiet šeit .
Par jauno MacBook gan man nav īpašu komentāru — mazliet apskatīju veikalā, bet šis modelis mani īpaši neinteresēja. Ievēroju tikai, ka ekrāna kvalitāte ir krietni uzlabojusies, salīdzinot ar iepriekšējās paaudzes modeļiem. Ja vēl pieskaita to, ka iebūvētā baterija kalpos trīsreiz ilgāk un ir daudz ietilpīgāka, tad neapšaubāmi tas ir labs dators studentiem un tiem, kam nepieciešams lēts un samērā labs piezīmjdators.
Pavisam klusi ir parādījusies jauna Apple bezvadu tālvadības pults . Lai pieskaņotu pulti jaunajiem Apple produktiem, balto plastmasas korpusu ir nomainījis alumīnijs un atskaņošanas/pauzes poga tagad ir novietota blakus izvēlnes pogai.
Meklēt:
