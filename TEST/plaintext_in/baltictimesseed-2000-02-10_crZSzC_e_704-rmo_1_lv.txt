Ēkas vēsture
RĪGAS DIBINĀTĀJA ALBERTA IELA
Publicēts: Rīgas Balss, 2000. gada 15. februārī
Autore: Skaidrīte Nitiša
Iela tika ierīkota 1900. gadā un nosaukta bīskapa Alberta vārdā. 1941. gadā to pārdēvēja Friča Gaiļa vārdā, bet nu jau gandrīz desmit gadus ielai atkal ir Rīgas dibinātāja bīskapa Alberta vārds.
SIMTGADNIECES DZIMŠANAS DIENA
Šogad iela, gluži kā sirma večiņa, svin savu simto dzimšanas dienu. Kaut gan Rīgas ielai 100 gadu nemaz nav daudz un uz Rīgas 800 gadu fona simtgadīgā Alberta iela vēl ir īsta jaunkundze. Alberta iela piedzima gadsimtu mijā uz Rīgas pļavām un dārziem, tos pārvērzdama tā laika skaistākajā īres namu ielā. Kur atrodas ielas dzimšanas vieta? Pašā Rīgas centrā - starp Antonijas, Strēlnieku un Elizabetes ielu. Visvieglāk Alberta ielu atrast, ejot pa Elizabetes ielas sākumu un, nonākot pie Strēlnieku ielas, sākt lūkoties pēc Alberta ielas. Ielā uzbūvēti četrpadsmit nami. Tie visi izauga gandrīz vienlaikus - laikā līdz 1906. gadam - un izstiepās 260 metru garumā. Šāds garums Rīgas centra ielai tiek uzskatīts par diezgan īsu, it īpaši salīdzinājumā ar tās slaido 2230 metru garo kaimiņieni - Elizabetes ielu.
IELA TĀS JAUNĪBAS DIENĀS
Kolorītu ieskatu ielas pagātnē sniedz lappuses Aīdas Niedras grāmatā "Pasaules plauksta": "Šaurās ieliņas lielajos un augstprātīgajos namos mājoja daudz sveštautiešu. Šī bija svešinieku iemīlēta iela, barga un nepieietama savā savrupībā starp Strēlnieku un Antonijas ielām. Te no rītiem ar sīkiem šuneļiem pastaigājās vecas, drebelīgas vācietes, vasarās ar salmu platmalītēm virs gludi pieglaustiem matiem un pakausī savīta cekula. Te mājoja arī krievu politiskie bēgļi no Pirmā pasaules kara. Daudzi krievi bija pieņēmuši Latvijas pavalstniecību. Naudīgākie dzīvoja Alberta ielā un apkaimē vācu ģimeņu izīrējamās istabās. Visā Alberta ielā pie namiem turējās grezni gaisa lieveņi, un saules pusē zaļoja maurs. No mūra pretī zibēja vācu advokātu un ārstu baltā porcelāna izkārtnītes. Pirmajā namā, varenā, baltā ēkā, atradās kluss bārdskuvja veikals, skatlogs ar skaistām, smalkām sieviešu kurpēm un stūrī, ar skatu pret Antonijas, Dzirnavu un Elizabetes ielu, piena un drogu pārdotavas. Piena veikalā kārdinoši izstādīts bija milzīgs siera ritulis, sviests ar olām, jogurts, zeltains šūnu medus un rauši. Te tirgojās latvieši. No rītiem un pēcpusdienās te staigāja ierēdņi un veikalu kalpotāji, un pie vārtiem stāvēja sētnieki ar slotām un vācelēm. Laikrakstu būdā sēdēja sārta krieviete ar melni iešvīkātām uzacīm…" Nez vai kāds šodien spētu labāk uzburt iztēlē tālaika Alberta ielu, kad tā patiešām bija īsta skaistule un mājokļus tajā varēja iegādāties vien paši turīgākie ļaudis.
IELA - SKAISTULE
Kad tapa ielas ēkas, šķita, tās cita ar citu sacentās greznībā un katra gribēja būt viskrāšņākā un pārspēt iepriekšējo! Gluži kā pretendentes uz "Mis Latvija" titulu. Alberta ielas nami izceļas ar saviem torņiem, tornīšiem, visdažādākajām figūrām, maskām, sfinksām, vāzēm. Tomēr šis raibums nepārsniedz gaumes un saprāta robežas un atstāj aizraujošu iespaidu. Mājas būvētas jūgendstilā. Pusi no ielas namiem projektējis Mihails Eizenšteins, pasaulslavenā kinorežisora Sergeja Eizenšteina tēvs. Būvinženieris Mihails Eizenšteins bijis arī Vidzemes guberņas valdes Satiksmes ceļu nodaļas priekšnieks. Pēc viņa projekta uzcelts Alberta ielas 2., 2a., 4., 6., 13. un 8. nams. Visi ielas nami ir vienāda augstuma un atstāj vienlaidus veidotu namu iespaidu. Tie ir arī arhitektūras pieminekļi Ielas 12. namu projektējis Rīgā izglītību ieguvušais latviešu arhitekts Konstantīns Pēkšēns (kopā ar E. Laubi), bet 11. namu - Eižens Laube.
KAS MITA ŠAJOS NAMOS
Alberta ielas namos dzīvoja bagāti un Latvijā pazīstami ļaudis. Te sev namus cēla vācu fabrikanti un lieltirgotāji: Hermansons, Lube, Hilbings. 12. namā mita latvietis, ēkas projekta autors Konstantīns Pēkšēns. Viņš pats bija arī šīs mājas īpašnieks līdz 1909. gadam. Nams tika uzbūvēts 1903. gadā. Šā paša nama 9. dzīvoklī no 1904. līdz 1916. gadam dzīvojis slavenais latviešu gleznotājs Janis Rozentāls ar dzīvesbiedri somu dziedātāju E. Rozentāli (Forseli). Šeit ierīkots Rozentāla un Blaumaņa memoriālais muzejs. Te var aplūkot Rozentāla viesistabu - salonu, bērnistabu, darbnīcu, kā arī Rūdolfa Blaumaņa istabiņu. Blaumaņa istabiņa atradās līdzās Rozentāla darbnīcai. To rakstnieks periodiski īrēja sava mūža pēdējos pāris gadus - līdz 1908. gadam. Te viņš sarakstījis arī pēdējos daiļdarbus, drāmu "Ugunī" u. c. 13. namā Latvijas brīvvalsts gados bija izvietojusies respektablā Latvijas politpārvalde. Tur tad nu notikušas nopietnas sarunas un pieņemti nozīmīgi lēmumi. Antonijas un Alberta ielas stūrī Latvijas laikā atradusies arī sieviešu ģimnāzija, tātad daiļas meitenes šurp nākušas apgūt zinības. 11. namā savulaik bijis varenās PSRS tirdzniecības konsulāta klubs. Te uzstājies arī tolaik tik populārais krievu dzejnieks Vladimirs Majakovskis. Latvijas brīvvalsts gados Alberta ielā dzīvojis arī profesors Prīmanis, fabrikants Kalniņš, lieltirgotājs Rumpītis un citas ievērojamas personas. 2.a namā, kura ieeju vēl šodien apsargā divas sfinksas, laikā no 1909. līdz 1915. gadam dzīvojis britu filozofs sers Jesaja Berlins. Atmiņas par saviem slavenajiem īrniekiem glabā gandrīz visi ielas nami. Diemžēl šodien iela nav tik prominenta kā gadsimta sākumā, un par to liecina māju fasādes.
IELAS PALĪGĀ SAUCIENS
Šķiet, šodien agrākā skaistule sauc palīgā: "Nu palīdziet taču maniem namiem atgūt sendienu krāšņumu!" Senajiem jūgendstila namiem patiešām nepieciešama restaurācija. Greznās namu fasādes apdrupušas, kādreiz tik krāšņajiem namu rotājumiem nolobījies apmetums, pat leģendārās sfinksas neatstājis neskartas laika zobs. Tas jau neko nenozīmē, ka ielai dots Rīgas dibinātāja bīskapa Alberta vārds.
IELA ŠODIEN
Tā vien gribētos šo ielu piebīdīt tuvāk Vecrīgai, tad varbūt vairāk par to zinātu un arī Rīgas viesus ar to iepazīstinātu. Bet šodien var gavilēt vienīgi Alberta ielas 13. nams, jo tas ir vienīgais, kam jau patlaban lemts atdzimt. Te pēc Rīgas Juridiskās augstskolas pasūtījuma notiek rekonstrukcijas darbi, un plānots, ka turpmāk šo namu augstskola ņems savā pārziņā. Rīgas Juridiskās augstskolas Strēlnieku ielas stūra greznā kaimiņiene ir slavenā Rīgas Ekonomikas jeb, kā tautā to sauc, zviedru augstskola. (Līdz rekonstrukcijas pabeigšanai abas augstskolas pagaidām mitinās kopā dižciltīgajā Rīgas Ekonomikas augstskolas ēkā.) Līdzās šīm lepnajām augstskolām Alberta ielas 10. namā pieticīgi izmitinājusies Latvijas Universitātes Ģeogrāfijas un zemes zinātņu fakultāte. Tātad mazo Alberta ielu šodien varētu dēvēt arī par studentu ielu. Bet par savu dzīvesvietas ielu to gan noteikti gribētu gandrīz vai ikviens rīdzinieks, kaut vai tās nosaukuma dēļ - tai taču dots Rīgas dibinātāja vārds!