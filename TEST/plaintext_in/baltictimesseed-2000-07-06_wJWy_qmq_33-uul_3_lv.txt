Galvaspilsēta: Ankara.
Laika josla: tā pati, kas Latvijā.
Svētki un brīvdienas. 1. janvāris (Jaungads), 23. aprīlis (Neatkarības diena un Bērnu diena), 1. maijs, 19. maijs (Ataturka piemiņas diena), 30. augusts (Uzvaras diena), 29. oktobris (Republikas diena), reliģisko svētku dienas.
Nacionālās īpatnības.
Musulmaņu tradīcija prasa, lai, ieejot mošejā vai privātā mājā, apavi tiktu novilkti. Turki ir godīgi, laipni, galanti un pieklājīgi. Taču sarunu nevajadzētu sākt ar galveno tēmu, jāiemācās ievērot atturību. Turkiem patiks, ja vismaz dažas frāzes varēsiet izrunāt viņu valodā.
Ģeogrāfija.
Turcijas Republikas teritorija aizņem aptuveni 780 tk. km2. Ziemeļos to apskalo Melnā jūra, dienvidos – Vidusjūra, bet rietumos – Egejas un Marmora jūra. Eiropā Turcija robežojas ar Bulgāriju ziemeļos, Grieķiju rietumos, Gruziju un Armēniju Aizkaukāzā. Austrumos Turcija robežojas ar Irānu un Irāku, Tigras un Eifratas baseinā – ar Sīriju. Ģeogrāfiski Turcijai piederošā Vidusjūras piekraste iedalās divos reģionos. Rietumu piekraste ar daudzajiem līcīšiem un pussaliņām līdz pat Marmarisai tiek pieskaitīta Egejas jūrai. Dienvidu piekraste sākas tikai no Antaljas. Ar savām smilšu pludmalēm šī piekraste izpelnījusies apzīmējumu „Turcijas Rivjēra”. Aiz pludmalēm, iekšzemē stiepjas auglīgi līdzenumi – senā Pamfīlija. No austrumu puses tā robežojas ar seno Kilikiju, kas atrodas uz zemesraga starp Alanju un Anamūru, no pārējās pasaules atdalīta ar stāvajām Tauru kalnu klintīm, kas paceļas tieši no jūras. Turcijas piekrastēs var atrast visu veidu pludmales, sākot no neaptverami plašām smilšu pludmalēm līdz nelieliem akmeņainiem līcīšiem.
Klimats.
Vidusjūras subtropu. Karstas vasaras (ar gaisa temperatūru no +23 līdz + 33 °C) un siltas ziemas (no 13 līdz 15 °C). Vislabāk uz Turciju braukt pavasarī un rudenī – no aprīļa līdz jūnijam vai no septembra līdz oktobrim.
Iedzīvotāji.
Apmēram 63 miljoni cilvēku, pārsvarā turki, ap 10 milj. kurdu, 1 milj. arābu, daži desmiti tūkstošu grieķu, armēņu un Spānijas ebreju.
Valoda.
Turku. Pilsētās un tūrisma centros var sazināties arī angļu, vācu un franču valodā.
Reliģija.
Iedzīvotāju vairākums ir musulmaņi sunnīti. Lielākoties turki ir reliģiozi, un daudzas sadzīves sfēras atrodas islāma likumu iespaidā.
Valūta.
Turcijas lira. Apritē ir 1 000 000, 500 000, 250 000 liru banknotes un 5000, 10 000, 50 000, 100 000 un 250 000 liru monētas. Sastopamas ir arī 5 un 10 miljonu liru banknotes. Valūtas maiņa. To var izdarīt bankās un valūtas maiņas punktos. Bankas darbdienās strādā no 8.30 līdz 17.00 ar pusdienas pārtraukumu no 12.00 līdz 13.30.
Turcijas ievērojamākie kūrorti
Antālija
Antālija ir vislielākais un populārākais kūrorts Turcijas dienvidos, kas ar katru gadu gūst arvien lielāku atzinību arī Latvijā. Skaistā Alānija, Taurusa kalnu un priežu mežu ieskautā Kemera, elegantais pieczvaigžņu viesnīcu rajons Beleka un pati ostas pilsēta Antālija – visas kopā šīs kūrortpilsētiņas tiek dēvētas par Turku Rivjēru. Antālijas piekrastē pašlaik ir vienas no tīrākajām pludmalēm pasaulē.Antālijas vēsture iesniedzas senatnē līdz pat 2. gadsimtam pirms mūsu ēras. Mūsdienās arheologi Antālijas piekrastē ir atraduši 27 vēsturisku pilsētu atliekas. Gadsimtu gaitā šajās vietās dzīvojuši grieķi, romieši, bizantieši un persieši, līdz beidzot apkārtējās teritorijas nonākušas Osmāņu impērijas pakļautībā. Par notikumu pilno vēsturi liecina neskaitāmie vēsturiskie pieminekļi, kas tagad atgādina par laikiem un tautām, kas šeit reiz dzīvojušas. Antālijas arheoloģijas muzejā ir daudz vērtīgu un pat unikālu priekšmetu, kas stāstīs jums par Antālijas vēsturi no Paleolīta laikmeta līdz pat varenās Osmāņu impērijas ienākšanai. Šodien Antālija ir īsta paradīze atpūtai. Saule Turku Rivjērā spīd apmēram 300 dienas gadā, tādēļ tūrisma sezona sākas agri un ir neparasti gara. Jūra ir tik silta, ka peldēties tajā var no maija līdz pat oktobra beigām. Antālijā ir daudz augstas klases viesnīcu, tāpat arī bāri, restorāni, mazi un lieli veikali. Šeit ir ūdens atrakciju parks “Aqualand” ar elpu aizraujošiem nobraucienu kalniņiem un neskaitāmiem citiem ūdens atrakciju veidiem, kas spēs ieinteresēt kā bērnus, tā pieaugušos. 49 km no Antālijas atrodas Aspendosa – vieta, kur saglabājies lielisks antīks amfiteātris, kas stāsta par senatnes arhitektu un akustiķu meistarību. Celts lielā Romas imeratora Marka Aurēlija laikā, šis amfiteātris joprojām tiek izmantots dažādu mūziķu koncertiem. Šeit ir vietas 15000 skatītāju. Netālu atrodas arī senatnīgā Sidē osta, kur kādreizējās romiešu pirts telpās tagad iekārtots arheoloģijas muzejs un šeit apskatāmā kolekcija ir viena no iespaidīgākajām visā Turcijā. Tikai 19 km no Antālijas atrodas 8 gs. p.m.ē. celtā Perge – unikāls piemērs seno pilsētu celtniecībai. Neskatoties uz pilsētas ievērojamo vecumu, šeit saglabājusies ne tikai ielu struktūra, bet pat pilsētas vārti, senais amfiteātris un stadions. Kokvilnas pils Pamukalle ir jāredz katram! Ar baltu minerālvielu pārklātās kalnu terases ir patiešām fantastisks skats, turklāt šeit izveidojušās arī ieplakas ar siltu un aukstu ūdeni, kuram saskaņā ar ticējumu piemīt dziedinošs spēks.
Marmarisa
Šī vieta, kas ir apveltīta ar aizraujošu antīkās vēstures garu, vienreizēju dabas skaistumu un burvīgu klimatu, ir kļuvusi par iemīļotu atpūtas vietu viesiem no visas pasaules. Marmarisa ir daudzu seno civilizāciju un kultūru šūpulis. Tās ir saglabājušās vai nozudušas gadsimtu griežos, atstājot šodienai nenovērtējamus kultūras pieminekļus. Tādi ir antīkās Efesas, Miletas, Prienas, Dedemes, Afrodisias, Halikarnasas, Telmesossas, Kaunosas u.c. pilsētas, kā arī divi no septiņiem pasaules brīnumiem - Artemīdas templi Efesā un Mauzoleju Halikarnasā, Bodrumā. Efesa - viena no skaistākajām senajām pilsētām, kas arī ir vislabāk saglabājusies. 11.gs. p.m.ē. Efesā ieradās jonieši. Taču Efesas dibināšanas datums ir saistāms ar daudz agrākiem laikiem. Patiesā pilsētas vēsture ir klāta ar noslēpumainību un varenību. Viens no avotiem apstiprina, ka Efesu dibināja amazonieši. Tāpat kā daudzas citas Vidusjūras piekrastes pilsētas, arī Efesa bija tīkams medījums kareivīgi noskaņotajiem kaimiņiem. Gadsimtu laikā ne vienu vien reizi nomainījās iekarotāju vārdi. 6.gs. p.m.ē. Maķedonijas Aleksandrs, nostiprinādams savu impēriju ar uzvaras gājieniem, atbrīvoja pilsētu no persiešu jūga, kas veicināja pilsētas atdzimšanu. Antīkajos laikos pilsētā plauka Artemīdas kults. Tāpēc 6.gs. p.m.ē. šeit tik uzcelts Artemīdas templis, kas vēlāk kļuva par vienu no septiņiem pasaules brīnumiem. Savus līdzgaitniekus templis pārsteidza ar savu harmonisko skaistumu, ko veido 127 kolonnas. 365. g. p.m.ē. kāds vietējais fanātiķis, gribēdams atstāt savu vārdu vēsturē, aizdedzināja templi. Vēlāk Artemīdas templis tika atjaunots, taču tas vairs nespēja sasniegt pilnību. 5.gs. p.m.ē. satrakojies ļaužu pūlis atkal templi nojauca līdz pamatiem, šādi apliecinot kristietības uzvaru pār pagānismu. Šodien mēs redzam tikai tempļa kolonnu pamatu paliekas un kolonnu, kas 1972.gadā tika savākta no dažādām šķembām, un šodien ir piemineklis vienam no septiņiem pasaules brīnumiem, ko laiks nav saudzējis. 12 saglabājušās kolonnas atrodas Aija Sofijas mošejā Stambulā, bet altāris un daļa vērtīgo skulptūru - Lielbritānijas muzejā Londonā. Liela daļa zudušo civilizāciju šodien atgādina par sevi tikai sasistās vāžu šķembās, aprakstītās plāksnēs un zelta pēcnāves maskās. Efesas vēsture ir neatņemama kristietības vēstures sastāvdaļa. 5 km no Efesas pēdējas savas dzīves dienas pavadīja Jaunava Marija. Tiek pieņemts, ka Jaunava Marija un Sv. Jānis, kuram Kristus pirms krustā sišanas bija uzticējis aprūpēt savu māti, ieradās Efesā un dzīvoja šeit 42.-48. gados. 1896.gadā šo faktu oficiāli apstiprināja katoļu baznīca. Patlaban šajā vietā ir zvanu tornis, kas ir labi pazīstams svētceļnieku vidū. 1967.gadā to apmeklēja pāvests Pāvils VI. Netālu no šis vietas ir apglabāts Sv. Jānis.
Kaunosa - Daljana.
Mūsdienu Daljana ir dibināta Daljanas upes austrumu krastā, senā Kaunosa - rietumu krastā. Kuģojot pa Daljānas upes ieleju, var raudzīties interesantajās upes deltas ainavās, kas ir saglabājušās krastu alās, ko mākslīgi tika izveidojuši likiešu vadoņi, ieraudzīt senās Kaunosas pilsētas drupas (3.gs p.m.ē.), ko apdziedāja antīkā mitoloģija un leģendas; amfiteātri, romiešu pirtis, agoru. Šīs vietas ir slavenas ar savu ārstniecisko ūdens ietekmi, kas ir bagātīgs ar sēru, un dubļu vannām. Pludmalē dzīvo slavenie lielie bruņurupuči karetta-karetta, kas atrāpo uz šīm vietām pat no Dienvidāfrikas. Baltās pludmales smiltis, kontrastainais upes deltas saldūdens un sāļā jūras ūdens savienojums rada labvēlīgu vidi šo milzīgo bruņurupuču ligzdošanai.
Rodas sala.
Stundas brauciena attālumā no Marmarisas ostas pie horizonta parādās Roda - trešā lielākā (1400 km2) Grieķijas sala. To apskalo Egejas un Vidusjūras ūdeņi, šeit krustojas austrumu un rietumu ceļi. Uz šīs salas brīnišķīgi sadzīvo dažādu laiku un kultūru mantojums.Galvenā salas pilsēta Roda ir cietokšņu mūru ieskauta viduslaiku krustnešu pilsēta. Bruņinieku iela, kas stiepjas cauri vecpilsētai, atrodas Maģistru pils, savukārt Bruņinieku slimnīcā tagad ir izvietots interesants arheoloģijas muzejs. Vecākajā pilsētas daļā ir daudz šauru ieliņu ar mājīgām tavernām, vīna pagrabiņiem, suvenīru bodītēm. Antīkajos laikos Roda bija slavena ar vienu no septiņiem pasaules brīnumiem - Rodas kolosu.
Kleopatras sala (Sediras sala) - gleznaina sala Egejas jūras līcī, kas ir slavena ar savām pludmalēm un kristāldzidro ūdeni. Vēl šodien dzīva ir leģenda par to, ka 2000 gadu atpakaļ šeit peldējās Kleopatra. Baltās salas smiltis, kuras tiek izmantotas kā ārstniecisks līdzeklis dažādu apdegumu ārstēšanai, bija pēc leģendas nostāstiem atvestas no Ēģiptes pēc Marka Antonija pavēles. Ilgu laiku šo stāstu uzskatīja par leģendu, taču 15 gadus atpakaļ tika pierādīts, ka šādas smiltis, kas ir atrodamas uz Kleopatras salas, var atrast tikai Ziemeļāfrikā.