Grankanārija

Grankanārijas topogrāfijaGrankanārija (Gran Canaria) ir trešā lielākā Spānijai piederošā Kanāriju salu arhipelāga sala, kas atrodas Atlantijas okeānā 210 km attālumā no Āfrikas ziemeļaustrumu krasta starp Tenerifes un Fuerteventūras salām. Salas izcelsme ir vulkāniska. Sala atrodas 1250 km attālumā no kontinentālās Spānijas un lidojums līdz valsts galvaspilsētai Madridei ilgst apmēram 3 stundas.

Neskatoties uz to, ka sala ir neliela, tajā ir neparasti daudzveidīgas dabas ainavas un dažādas klimatiskās joslas, tāpēc Grankanārija tiek dēvēta par mazo kontinentu. Gaisa temperatūra salas ziemeļos parasti par vairākiem grādiem ir zemāka nekā gaisa temperatūras salas dienvidos.

Salas pirmiedzīvotāji ir guanči.

Grankanārijas platība ir 1560,1 km². Salai ir gandrīz apaļa forma un diametrs ap 50 km.

Administratīvi Grankanārija ir sadalīta 21 municipalitātē:

2003. gadā salas iedzīvotāju skaits bija 789,908. Vairāk nekā 370 000 no viņiem dzīvo salas galvaspilsētā Las Palmas, kas ir arī lielākā Kanāriju salu pilsēta. Kanāriju salu arhipelāgam ir divas galvaspilsētas. Viena no tām ir Santa Cruz de Tenerife Tenerifes salā, kas ir Tenerifes provinces galvaspilsēta, bet otra - Las Palmas Grankanārijā ir Las Palmas provinces galvaspilsēta.

Transports

Ņemot vērā Grankanārijas atrašanās vietu, visērtākais transporta veids, lai nokļūtu šajā salā, ir lidmašīna. Salā ir iespējams nokļūt arī ar kompānijas Trasmediterranea prāmi, kas kursē starp Kadisas (Cádiz) pilsētu kontinentā un Las Palmas, taču jārēķinās ar to, ka brauciens ilgst divas diennaktis.

Grankanārijā ir uzbūvēta mūsdienīga autostrāde GC1, kas savieno galvaspilsētu Las Palmas salas ziemeļos ar Puerto Rico kūrortu salas dienvidos. Šī ir vienīgā ātrgaitas autostrāde, jo, ņemot vērā to, ka lielāko daļu Grankanārijas aizņem kalni, salas vidienē nākas pārvietoties pa šauriem, līkumotiem kalnu ceļiem, serpantīniem. Pārvietoties pa salu ir iespējams gan ar auto, gan ar sabiedrisko transportu (autobusiem, kas šeit tiek saukti par guagua). Elektrotransporta vai dzelzceļa satiksmes salā nav. Salā ir labi attīstīta arī taksometru satiksme, kuru pakalpojumi nav dārgi.

18 kilometrus no salas galvaspilsētas Las Palmas salas ziemeļos un 25 kilometrus no galvenajiem tūrisma centriem salas dienvidos atrodas Grankanārijas lidosta, kas gadā apkalpo miljoniem pasažieru.

Ir attīstīta arī vietējā aviosatiksme starp Grankanāriju un citām Kanāriju salām, ko nodrošina aviokompānijas Binter Canarias un Islas Airways.

Prāmju kompānijas Naviera Armas un Fred Olsen nodrošina jūras satiksmi starp Grankanāriju un citām salām.