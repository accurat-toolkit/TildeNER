ASV krasta apsardze pārbauda informāciju, ka no Meksikas līcī nogrimušās naftas platformas noplūdusī nafta ir sasniegusi ASV piekrasti, ziņo BBC. Kā vēstīts, Meksikas līcī nogrima pirms trim dienām eksplodējusi kompānijas BP naftas ieguves platforma. Tiek uzskatīts, ka dienā no nogrimušās platformas ūdenī izplūst līdz 5 tūkstošiem barelu naftas. Saskaņā ar ASV krasta apsardzes sniegto informāciju tā ir nosūtījusi izmeklētājus, lai noteiktu, vai tiešām jēlnafta jau ir atrodama pie ASV Luiziānas štata piekrastes. «Šī ir ļoti, ļoti nopietna lieta,» sacījis Deivids Kenedijs no Nacionālās Okeānu un Atmosfēras Administrācijas, piebilstot: «Un darbs, kāds būs nepieciešams, lai to visu novērstu, īpaši, ja noplūde turpināsies, ir prātam neaptverams.» ASV valdība naftas noplūdi Meksikas līcī ir nodēvējusi par valsts nozīmes negadījumu, kas ļauj tai izmantot resursus no visas valsts, lai ar to cīnītos. ASV prezidents Baraks Obama ir solījis izmantot «katru pieejamo resursu», lai novērstu šo katastrofu. Uz notikuma vietu nosūtīta arī ASV armija. 11 strādnieki no 20. aprīlī eksplodējušās platformas joprojām tiek uzskatīti par pazudušiem. Saskaņā ar ASV tiesību aktiem kompānijai BP būs jāsedz visas ar noplūdi un tās seku novēršanu saistītās izmaksas. Kā ziņots, BP Plc. peļņa pirmajā ceturksnī vairāk nekā dubultojās. Viena no lielākajām naftas kompānijām pasaulē pirmajā ceturksnī strādājusi ar 6,08 miljardu ASV dolāru peļņu. Tajā pašā laika posmā pirms gada Londonā bāzētā BP nopelnīja 2,56 miljardus ASV dolāru.