Izglītība un kultūra
Pagājušais 2004. gads, kad Atēnās notika pirmās XXI gadsimta olimpiskās spēles Eiropas zemē, bija Eiropas gads, kas veltīts, sportojot iegūtai izglītībai; tas simbolizē Eiropas Savienības nelokāmu apņēmību apkarot jebkāda veida diskrimināciju, izmantojot pēc iespējas daudzveidīgākus līdzekļus un īpaši uzsverot izglītības nozīmīgumu.
Pēc būtības šajā pašā nolūkā Komisija nākusi klajā ar paziņojumu, ka tā sekmēs Eiropas kultūru un daudzveidību jomās, kur iedzīvotāji var iesaistīties integrēšanās procesā, piemēram, jaunatne, kultūra, audiovizuālie aspekti un pilsoņu līdzdalība.
Jo īpaši sakarā ar darbībām, ko tā veica, lai sagatavotos 2007.–2013. gada finanšu plānam, Komisija ierosinājusi virkni jaunu programmu vai instrumentu, kas ietekmē dažādus izglītības un kultūras aspektus:
attiecībā uz mobilitāti un sadarbību mūžizglītības jomā izveidotu programmu, kas apvieno pašreizējās programmas Socrates, Leonardo da Vinci un e-mācību programmas;
jaunu instrumentu “Jaunatne darbībā”;
programmu “Kultūra 2007”, kas paredzēta tam, lai strauji kāpinātu pārrobežu mobilitāti cilvēkiem, kas darbojas kultūras laukā, un sekmētu mākslas un kultūras darbu pārrobežu apriti, kā arī tam, lai sekmētu starpkultūru dialogu;
atsevišķu vienotu MEDIA 2007 programmu nolūkā aizstāt “MEDIA Mācības” un MEDIA Plus – attīstības programmas audiovizuālajā nozarē.
Eiropas Parlaments un Padome pagarināja darbības laiku programmām “Kultūra 2000”, MEDIA Plus un “MEDIA Mācības” līdz 2007. gadam. Tie pieņēma arī daudzgadu programmas (2004–2006), kas paredzētas tam, lai sniegtu finansiālu atbalstu organizācijām, kas Eiropas līmenī darbojas tādās jomās kā jaunatne, pilsonība, kultūra un izglītība/apmācība.
Pamatojoties uz Komisijas 2003. gada novembra paziņojumu, Padome 26. februārī pieņēma pirmo Padomes un Komisijas kopīgo ziņojumu par to, kā Lisabonas stratēģija īstenota tādās jomās kā izglītība un apmācība, un nosūtīja to izskatīšanai pavasara Eiropadomē.
Saistībā ar to, kas veikts, īstenojot Padomes 2002. gada novembra rezolūciju un Kopenhāgenas deklarāciju par pastiprinātu sadarbību Eiropas līmenī profesionālās izglītības jomā, Padome 2004. gadā sagatavoja secinājumus attiecībā uz neoficiālas un neformālas apmācības apstiprināšanu, profesionālās izglītības kvalitātes nodrošināšanu un pieņēma arī rezolūciju par izglītību mūža garumā. Vēl viena ministru konference, kurā bija aicināti piedalīties sociālie partneri, notika Māstrihtā 14. decembrī; tās iznākumā tika apstiprinātas un papildinātas Kopenhāgenas deklarācijā izklāstītās prioritātes.
Komisija izvērtēja darbības, kas kopš 2002. gada veiktas atbilstīgi Eiropas sadarbībai jaunatnes pasākumu jomā, kas izriet no 2001. gada Baltās grāmatas šajā jautājumā. Komisija izvirzīja arī priekšlikumus, kas nosaka kopīgus mērķus attiecībā uz brīvprātīgām jaunu cilvēku darbībām un attiecībā uz pilnīgākām zināšanām par jaunatni, pilnīgāku jaunatnes izpratni.
Lai kāpinātu Eiropas Profesionālās izglītības attīstības centra efektivitāti un garantētu tā darbību nepārtrauktību paplašinātās Eiropas Savienības kontekstā, Padome grozījusi šīs iestādes izveides regulu, racionalizējot tās struktūru un darbību. Eiropas Parlaments un Padome pagarināja termiņu Kopienas dalībai Eiropas Audiovizuālajā observatorijā līdz 2006. gada beigām.
Precizējot savu 2001. gadā definēto stratēģiju, Komisija izvirzīja ieteikumus atsevišķiem juridiskiem aspektiem, kas saistīti ar kinematogrāfijas un audiovizuāliem darbiem. Tā arī izvirzījusi priekšlikumu sekmēt valsts regulējumu nolūkā panākt pieņemama līmeņa nepilngadīgo personu un cilvēka cieņas aizsardzību audiovizuālo pakalpojumu un informācijas jomā. Tāpat priekšlikums ir izvirzīts attiecībā uz kino mantojumu un saistīto nozares darbību konkurētspēju. Turklāt tā pilnīgāk interpretējusi noteikumus direktīvā par televīzijas reklāmu un televeikalu, kā arī to, kā tie piemērojumi jaunajām tehnoloģijām un reklāmas formām.
Novembrī Padome pieņēma sarunu direktīvas, ar kurām Komisija tiek pilnvarota piedalīties UNESCO rīkotajā kultūru daudzveidības un māksliniecisko izpausmju aizsardzības konvencijas apspriešanā.
Visbeidzot, Komisija pieņēma lēmumu par to, ka izveidojama izpildaģentūra, kas būtu atbildīga par atsevišķu izglītības, audiovizuālajā un kultūras jomā pieņemtu Kopienas programmu sadaļu pārvaldību.
Galvenie punkti
Pirmo Padomes un Komisijas kopīgo ziņojumu par to, kā Lisabonas stratēģija īstenota tādās jomās kā izglītība un apmācība, Padome pieņēma februārī un nosūtīja to izskatīšanai pavasara Eiropadomē. Šajā ziņojumā (“Izglītība un apmācība 2010”) īpaši norādīts uz to, ka steidzami jāsāk reformas, lai panāktu Lisabonas mērķu īstenošanu, kā arī uz trim prioritārajām darbības jomām: ieguldījumi cilvēkresursos, mūža garumā īstenotas izglītības un apmācības stratēģiju konkrēts īstenojums, Eiropas tiesiskā regulējuma izstrāde kvalifikāciju un iemaņu jomā (Europass). Reizi divos gados sagatavojams progresa ziņojums, kas ir jāiesniedz izskatīšanai Eiropadomē.
Izglītības, jaunatnes, kultūras un audiovizuālās nozares jomās atbilstīgi “Finanšu plānam 2007.–2013. gadam” Komisija ierosinājusi jaunu programmu paaudzi. Tām ir jāturpina pašreizējās programmas un jāpalīdz sasniegt Lisabonas mērķi, t.i., panākt to, ka 2010. gadā Eiropa ir konkurētspējīgākā uz zinātnes atziņām balstītā ekonomika. Šie ierosinājumi aptver:
rīcības programmu mūžizglītības jomā. Tā palīdzēs uzlabot izglītības un apmācību sistēmu kvalitāti. Programmu veidos četras nozaru programmas: skolu izglītībā (Comenius), augstākās izglītības jomā (Erasmus), profesionālās izglītības jomā (Leonardo da Vinci) un pieaugušajiem domātās izglītības jomā (Grundtvig);
programma “Jaunatne darbībā” būs pieejama jauniem cilvēkiem vecumā no 13 līdz 30 gadiem dalībvalstīs un trešās valstīs. Tās mērķis ir attīstīt jauniešos personiskās atbildības jūtas, iniciatīvas garu, solidaritāti, pilsoniskumu un aktīvu līdzdarbošanos vietējā, valsts un Eiropas līmenī. Programma tāpat arī palīdzēs uzlabot sistēmas jauniešu darbību atbalstam;
programma MEDIA 2007 simbolizē stingru Savienības ieinteresētību attiecībā uz audiovizuālo nozari. Kopienas darbība aptvers gan fāzi pirms ražošanas (piemēram, finansējuma labākas pieejamības nodrošināšana MVU), gan fāzi pēc ražošanas (atbalsts audiovizuālo darbu ražošanai un izplatīšanai);
programma “Kultūra 2007” paredzēta tam, lai strauji kāpinātu mākslinieku un to darbu pārrobežu mobilitāti, lai sekmētu starpkultūru dialogu, papildinot dalībvalstu darbības; tie ir mērķi, kas izvirzīti programmai “Kultūra 2007”, kura pārņem programmu “Kultūra 2000”.
