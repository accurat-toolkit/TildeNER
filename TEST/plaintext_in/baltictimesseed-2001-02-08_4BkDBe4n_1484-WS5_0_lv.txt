Pieredzējuši mārketologi saka: produkts nav brends. Un kļūdās. Produkts ir brends. Materiālas lietas cilvēka prātā iekļūt nespēj. Prātā nonāk tikai idejas un priekštstati. Jebkurš produkts, kas nokļūst cilvēka prātā, transformējas par ideju. Un kas gan ir brends, ja ne ideja un priekšstats? Tas, cik litru piena pārdos konkrētais ražotājs, atkarīgs ne tikai no tā, cik skaists ir viņa iepakojums, bet arī no tā, kas vispār cilvēkam nāk prātā, kad viņš domā par pienu. Ja pats brends “piens” ir ar vāju, nepārliecinošu vai sliktu noskaņu – cilvēks pat neizskatīs iespēju pirkt šo produktu. Viņš teiks: “man piens vispār nepatīk”. Un kāpēc nepatīk? Tāpēc, ka kaut kas nav kārtībā ar piena brendu. Tāpēc, ka neviens nav centies sniegt pietiekoši labus argumentus, kādēļ vispār piens jādzer, kāpēc tas ir vajadzīgi, noderīgi, labi un veselīgi. Bet kāds cits, savukārt, nav slinkojis un pateicis par pienu kaut ko sliktu. Piens ir brends. Zivis ir brends. Banāni ir brends. Medus ir brends. Par visām šīm lietām cilvēkam ir tāds vai savādāks priekšstats kas tās ir, kāda viņam no tām jēga, kāda vērtība tām piemīt. Maza jēga reklamēt Sēlpils burkānus kā sevišķi kvalitatīvus, ja cilvēkam nav skaidrs kāpēc viņam tie burkāni vispār vajadzīgi. Saistītais raksts: Brendi rada, ietekmē un veido realitāti