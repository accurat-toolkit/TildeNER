Mača sākums sākās ar Dānijas ofensīvu, kas vainagojās ar trim gūtajiem vārtiem pirmajās piecās minūtēs. Vispirms precīzs bija Peters Regīns, pēc tam lielo skaitlisko vairākumu pieci pret trīs realizēja Filips Larsens, bet divdesmit sekundes vēlāk Madss Kristiansens panāca graujošo 3:0. Pēc trim zaudētajiem vārtiem Slovākijas valstsvienības galvenais treneris Glens Henlons nolēma mainīt vārtsargu un Petera Budaja vietā vārtos stājās Rastislavs Staņa, taču arī šis solis neglāba Slovākiju no lielākā pazemojuma pēdējo gadu laikā. Perioda turpinājumā Mortens Madsens, Mortens Grīns un Stefans Larsens pa reizei pārspēja Staņu panākot mača gala rezultātu 6:0. Spēles turpinājumā dāņi vairs īpaši nepiepūlējās, Slovākijas izlase centās kaut ko mainīt un gūt kaut dažus vārtus, taču pārliecinoši darbojās dāņu vārtsargs Patriks Galbraits, kurš tika atzīts par labāko spēlētāju savas valstsvienības rindās šajā spēlē. Dānijas izlases kontā šobrīd ir seši punkti, nākamajā otrā posma spēlē dāņu pretinieki būs Krievijas hokejisti. Savukārt, Slovākijas valstsvienībai pirmdien ir jāpārspēj Somija, lai turpinātu cīņu par medaļām šī gada pasaules čempionātā.