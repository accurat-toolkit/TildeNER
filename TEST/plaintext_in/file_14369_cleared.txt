Arena dvīņubrālis – LG Viewty Smart
Diena.lv
Ļoti kvalitatīvs, reālistiski krāsas atspoguļojošs displejs
Parocīga fotografēšanas režīmu un funkciju izvēle
Trūkumi
Slikts tehniskais risinājums informēšanai par akumulatora stāvokli
Nav mini USB ligzdas
Vērtējums 10 ballu skalā
Cena ap Ls 400
Viens no pasaulē pirmajiem mobilajiem tālruņiem ar pilnvērtīgu un lietojamu skārienjūtīgo saskarni – LG Viewty – šovasar atdzimis jaunā kvalitātē. Korejiešu koncerns laidis tirgū iecienītā modeļa otro versiju, kuru ar priekšgājēju faktiski vieno vairs tikai nosaukums un koncepcija – maksimāli izvairīties no fizisku taustiņu izmantošanas. Korektāk to būtu salīdzināt ar dažus mēnešus iepriekš izlaisto LG Arena, jo abi izskatās gandrīz kā divas ūdens lāses. Patiesībā pat nedaudz dīvaini, ka ražotāji tik īsā laika posmā izdevuši divus gan vizuāli, gan saturiski teju identiskus tālruņus.
No ārpuses vienīgā vizuālā atšķirība ir garš, apzeltīts taustiņš zem Viewty II jeb Smart ekrāna. Tas paredzēts galvenās izvēlnes izsaukšanai. Arena priekšpusē nav neviena fiziski sataustāma taustiņa. Otrs būtiskākais pienesums ir 8 megapikseļu fotokamera 5 vietā, kāda bija Arena. Un principā tas arī ir viss.
Abiem tālruņiem ir identiska skārienjūtīgā trīs dimensiju saskarne, kas ļauj izvēlni pārvērst par kubu ar četrām skaldnēm. Pavisam nesen tā izpelnījās arī nozares ekspertu atzinību, kad LG saņēma dizaina zelta godalgu par lietotāju saskarni.
Saskarne abos tālruņos darbojas vienlīdz labi – bez aizķeršanās un pārdomu pauzēm. Viewty Smart noteikti var izmantot kā uzskates līdzekli, lai pārliecinātu skeptiķus, ka šī tehnoloģija jau ir pietiekami attīstīta, lai vairs netraucētu normālu ikdienas darbu ar tālruni.
Jāizturas rūpīgi
Tālruņa korpuss izsauc divejādas izjūtas. Tas ir izgatavots no salīdzinoši plānas plastmasas un ir viegls, pat gaisīgs. Tas ir patīkami, taču materiāls šķiet trausls un spēcīgāka trieciena gadījumā varētu neizturēt. Tas noteikti neiepriecinās paviršākos lietotājus.
Ņemot vērā, ka Viewty nav skārienjūtīgu zvana pieņemšanas un noraidīšanas taustiņu, tas aizstāts ar savdabīgu bīdāmu virtuālu slēdzi ekrāna lejasdaļā. Ja to pavelk pa kreisi, zvans tiek pieņemts, ja pa labi – noraidīts. Diemžēl spilgtā saulē ekrānu diez ko labi nevar redzēt, tādēļ šis jaunievedums testa laikā pāris reižu aizkavēja zvana atbildēšanu tik ilgi, ka cilvēkam otrajā galā apnika gaidīt.
Tālrunis aprīkots ar trīs collu skārienjūtīgu ekrānu ar 480x800 punktu izšķirtspēju, kas to ieceļ video skatīšanai piemēroto sakaru ierīču kārtā. Arī 1,5 GB iebūvētā atmiņa, ko var palielināt ar micro SD karti līdz pat 32 GB, ir pietiekama, lai uzglabātu tālrunī ne vien mūziku un videoklipus, bet arī kādu filmu laika īsināšanai. Tā kā tālrunis atbalsta populāro DivX kodēšanas sistēmu, ar filmu klāstu problēmām nevajadzētu būt. Lai arī Viewty II ekrāns nav tik liels kā Apple iPhone vai Samsung Omnia HD, video skatīšanās ir baudāma. Displejs ir košs, kontrasti – teicami, un kopumā ekrāns pieskaitāms pie labākajiem šobrīd nopērkamo tālruņu vidū.
Tikai garāmejot aplūkosim skārienjūtīgo saskarni, jo tā plašāk iztirzāta LG Arena apskatā. Tā nav piedzīvojusi nekādas izmaiņas. Ikonas izvietotas galvenajā izvēlnē, no kuras svarīgākās var izvilkt uz divām kubveida saskarnes skaldnēm. Trešā atvēlēta kontaktiem, bet ceturtā – fotogrāfijām un video. Pēdējās divas ir pieminēšanas vērtas gan reti pielietotā risinājuma, gan skārienjūtīgās tehnoloģijas spēju demonstrēšanas dēļ. Abās ikonas ir izvietotas aplī, ko var ar pirkstu ritināt uz augšu vai leju. To darot, rodas iespaids, ka mūsu priekšā ir reāls, taustāms rats, kas precīzi reaģē un komandām – jo spēcīgāk to pagriežam, jo ātrāk mainās ikonas.
Pietuvināšana ar pirkstiem
Kā jau «dārgā gala» tālrunim pienākas, šis atbalsta visus populārākos datu pārraides standartus, ieskaitot WiFi, un ir aprīkots ar A-GPS uztvērēju. Viewty var izmantot e-pastu sūtīšanai, diemžēl pievienoto dokumentu izmērs ir ierobežots un nevar pārsniegt 1 MB. Tas nozīmē, ka 8 megapikseļu attēlu nemaz nevar nosūtīt.
Interneta pārlūkprogramma, salīdzinājumā ar priekšgājējiem, ir piedzīvojusi būtisku uzlabojumu. Lai arī tās rullēšana nav gluži gluda, toties LG pievienojis līdzīgu pietuvināšanas sistēmu, kāda ir Apple iPhone. Proti, ar pirkstiem imitējot attēla stiepšanu, tas patiešām pietuvinās.
Gluži tāpat kā citi mobilie tālruņi, arī Viewty Smart neatbalsta Flash tehnoloģiju. Tas nozīmē, ka YouTube klipus nevar skatīties uzreiz interneta pārlūkā, bet caur YouTube.com programmas mobilo versiju. Diemžēl arī šeit ir kāds «āķis» - video pārraides var redzēt vienīgi caur EDGE vai UMTS interneta savienojumu, nevis caur WiFi, kas ļauj piekļūt internetam bez maksas.
Rakstīšanai var izmantot klasisko ciparnīcu vai arī qwerty tastatūru, kas kļūst pieejama, pagriežot tālruni uz sāniem. Te nu jāsaka, ka arī ar rakstīšanas problēmu LG kopš Arena iznākšanas neko daudz uz priekšu nav tikusi. Burti joprojām kavējas un var paspēt uzrakstīt veselu vārdu pirms tas tiek attēlots ekrānā. Ja spējat to pieciest, tad ar rakstīšanu nav problēmu, jo pa salīdzinoši mazajiem taustiņiem var trāpīt viegli.
Lielākas, bet ne skaidrākas bildes
Kā jau sākumā minēju, būtiskākā atšķirība ar Arena ir 8 megapikseļu fotokamera, kuru papildina gaismu izstarojošo diožu zibspuldze, attēla stabilizators, automātiskā seju un smaida atpazīšana, kā arī iespēja pievienot attēliem to tapšanas koordinātes. Runājot par pašu attēlu kvalitāte jāsaka, ka ievērojamu atšķirību salīdzinājumā ar Arena radītajām nav. Protams, maksimālajā izšķirtspējā, kas ir 3264x2448 punkti, tapušās bildes ir lielākas, taču acīmredzami uzlabojumi attēla asumā nav novērojami. Arī krēslā tapušās bildes nav ne par matu skaidrākas.
Tā kā arī Viewty II par skaņu rūpējas Dolby Mobile sistēma, būtu grēks to neizmantot kā mūzikas atskaņotāju. Tā savu darbiņu paveic teicami. Skaņa ir patiešām bagātīga, turklāt to var pielāgot savu ausu vēlmēm ar virkni ekvalaizera iestatījumu.
Mazliet skumdina, ka tālrunim nav standarta 3,5 mm austiņu ligzdas. Par laimi šī kļūme novērsta, iekļaujot komplektā pārveidotāju.
Mūzikas atskaņotājs aprīkots arī ar tādu noderīgu lietu kā meklētājs. Ja būsiet papildinājuši tālruņa atmiņu ar vislielāko karti un piepildījuši to ar dziesmām, meklētājs būs divtik parocīgs. Diemžēl tas ļauj meklēt tikai albumu sarakstā, nevis pēc atsevišķu dziesmu nosaukumiem.
Pāris vārdi jāsaka par izklaides sadaļu. Lai nodemonstrētu tehniskos sasniegumus, LG ievietojuši ne tikai spēles, kuras jāspēlē grozot un kratot tālruni, piemēram, imitējot metamkauliņu ripināšanu, bet arī liekot talkā elpu. Vienā no minispēlītēm, pūšot mikrofonā, ekrānā parādās ziepju burbuļi, kas pēc tam ar pirkstu jāsavieno vienā lielā burbulī. Pati spēle nav pārlieku aizraujoša, taču tā uzskatāmi parāda sakaru ierīces jūtību – tā uztver gaisa svārstību stiprumu.
Viedtālruņa slodzei nepiemērots
Diemžēl viens no lielākajiem šīs sērijas LG tālruņu mīnusiem divu gadu laikā tā arī nav novērsts. Jau pirmais ViewtyArena «slimoja» ar neuzticamu ziņotāju par akumulatora stāvokli. Arī ir aprīkota ar tikpat neprecīzu sistēmu un šo pašu kaiti pārņēmis arī Viewty Smart. Dīvaini, ka laikmetā, kad citi ražotāji piedāvā akumulatora atlikumu apskatīt pat līdz procenta precizitātei, LG joprojām pieturas pie primitīvas baterijas ikonas ar trīs sadaļām, no kurām pēdējās divas parasti iztukšojas daudz ātrāk nekā pirmā un var atstāt saimnieku ielas vidū bez sakariem. Lai no tā izvairītos, pirms katra ilgāka izbrauciena obligāti lādējiet Viewty II, ja ikonā palikušas vairs tikai divas svītras. Tas nozīmē, ka tālruni nāksies lādēt vidēji katru otro dienu. Nav slikti, ņemot vērā, ka 1000 miliampērstundu akumulatoram jāiztur pamatīgs pieprasījums pēc enerģijas gan no displeja, gan trešās paaudzes tīkla risinājumiem.
Intensīvos lietotājus jābrīdina, ka Viewty II nav gluži paredzēts viedtālruņa funkciju pildīšanai. Tajā vienlaikus var būt atvērtas tikai divas programmas, turklāt Java programmēšanas valodu izmantojošās traucēs pārējām, piemēram, radio atskaņotājam.
Pāris teikumos raksturojot LG Viewty Smart jāsaka, ka tas ir ļoti patīkams un lietošanā ērts multimediju tālrunis. Tas noderēs īsteniem skārienjūtīgo tehnoloģiju faniem, kam patīk tālruni izmantot par mūzikas atskaņotāju, fotokameru un televizoru. Protams, aktīvas lietošanas gadījumā pa rokai jātur lādētājs un jāatturas pārslogot šo tālruni ar vairākiem uzdevumiem vienlaikus – viedtālruņa slodzei tas nav paredzēts.
qwerty 04.08.2009 23:10
Korpuss kas nav korpuss, akumulators kas nav akumulators, viedtālrunis kas nav viedtālrunis, jo neatbalsta multitaskingu. Tikai it kā viedtālrunis par 400 Ls. Sālīti un skumji.
adata 05.08.2009 19:54
Tas nav dīvaini, ka ražotāji tik īsā laika posmā izdevuši divus gan vizuāli, gan saturiski teju identiskus tālruņus, jo ARENA ir viedtālrunis, bet Viewty ir kamerafons ar kvalitatīvu ekrānu un lielu cenu, kuram nav normālas multitask funkcijas, tātad tas nav smarts. Jocīgi ir tas, ka LG to nespēj precīzi pozicionēt paterētājiem.
Komentēt rakstu
adresāts:
Ievietojot savus komentārus portālā www.diena.lv, lietotājs automātiski piekrīt www.diena.lv piedāvātajiem noteikumiem un nevar  izvirzīt nekādas pretenzijas pret portālu. www.diena.lv neuzņemas nekādu atbildību par viedokļiem, kas pausti   portālā publicētajos lasītāju rakstos un komentāros. Portāls www.diena.lv ir pievienojies deklarācijai par cieņu, iecietību un  sadarbību interneta telpā - Internets bez naida .
Vairāk lasītais kanālā
