Starp Latviju un Nīderlandi izveidojušās daudzpusīgas attiecības. Norisinās aktīvs politiskais, ekonomiskais un kultūras dialogs, kā arī nodibināti plaši kontakti pašvaldību un nevalstiskā sektora līmenī.
DIPLOMĀTISKĀS ATTIECĪBAS
Abu valstu diplomātiskās attiecības nodibinātas 1921. gada 5. martā. Pirmais Latvijas sūtnis Nīderlandē bija Oskars Voits (rezidēja Berlīnē, 1925.-1932. gads), savukārt no 1938. līdz 1940. gada jūlijam – Edgars Krieviņš (rezidēja Berlīnē). Starpkaru periodā Nīderlandei bija sūtniecība Rīgā. Atjaunoto Latvijas Republiku Nīderlande atzina 1991. gada 27. augustā. 1997. gada oktobrī Nīderlandes ārlietu ministrs Hanss van Mierlo (Hans van Mierlo) oficiāli atklāja Nīderlandes vēstniecību, kura savu darbību bija uzsākusi jau 1996. gada decembrī. Kopš 2008. gada 19. augusta Nīderlandes vēstnieks Latvijā ir Juriāns Krāks (Jurriaan Kraak). Latvijas vēstniecība Hāgā tika atvērta 1998. gada janvārī. Nākamais Latvijas vēstnieks Nīderlandes Karalistē ir Māris Klišāns. Saņēmis akreditācijas vēstuli no Latvijas Valsts prezidenta 2010.gada 3.novembrī. Latviju Nīderlandē pārstāv arī Goda konsuls Nordvijkā (Noordwijk) – Hendriks van de Rūmers (Hendrik van de Roemer).
PARLAMENTĀRIE KONTAKTI
Abu valstu starpā notiek regulāra parlamentāro vizīšu apmaiņa. Īpaši veiksmīga sadarbība izveidojusies starp abu valstu Ārlietu un Eiropas lietu komisijām, kā arī starp Baltijas un Beniluksa Parlamentārajām asamblejām.
EKONOMIKA
Nīderlande ir nozīmīgs Latvijas ekonomiskās sadarbības partneris; abu valstu savstarpējās tirdzniecības attīstībā vērojama pozitīva dinamika. Latvija vienmēr uzsvērusi interesi attīstīt un pilnveidot ekonomiskās attiecības ar Nīderlandi. Latvijā darbojas Nīderlandes-Latvijas tirdzniecības kamera. Savukārt 2004. gada martā Nīderlandē darbību uzsāka Latvijas ārējā ekonomiskā pārstāvniecība. Ārējā tirdzniecība 2009.gadā Latvijas eksporta jomā Nīderlande bija 13. vietā, savukārt importa - 7. vietā. Latvijas imports no uz Nīderlandes 2009.gadā ir samazinājies, salīdzinot ar rādītājiem pirms gada. Arī eksporta rādītāji uz Nīderlandes 2009. gadā bijuši nedaudz zemāki nekā 2008. gadā. Latvijas tirdzniecības bilance ar Nīderlandi 2009.gadā ir negatīva 105,9 MEUR apmērā.
Tirdzniecība (pēc LR Centrālās statistikas pārvaldes datiem) 2009.gads:
1. Lietuva – 742 316 478 EUR jeb 15,52 % no kopējā Latvijas eksporta
2. Igaunija – 643 952 219 EUR jeb 13,46 %
3. Krievija – 450 498 191 EUR jeb 9,42 %
4. Vācija – 409 289 032 EUR jeb 8,56%
5. Zviedrija – 289 304 745 EUR jeb 6,05 %
…
13. Nīderlande – 125 770 361 EUR jeb 2,63%

1. Lietuva – 984 952 448 EUR jeb 16,63 % no kopējā importa Latvijā
2. Krievija – 719 575 612 EUR jeb 12,15 %
3. Vācija – 649 938 151 EUR jeb 10,98 %
4. Polija – 480 576 038 EUR jeb 8,12 %
5. Igaunija – 431 470 921 EUR jeb 7,29 %
…
7. Nīderlande – 231 667 020 EUR jeb 3,91%
Investīcijas Pēc Latvijas Bankas apkopotajiem datiem Nīderlandes tiešo investīciju Latvijā atlikums uz 2009.gada IV ceturkšņa beigām sastādīja 355,00 MLVL (lielākās investīcijas veiktas apstrādes rūpniecībā (136,7 MLVL); operācijās ar nekustamo īpašumu (102,6 MLVL), kā arī vairumtirdzniecībā un mazumtirdzniecībā (83,7 MLVL). Saskaņā ar Latvijas Bankas datiem līdz 2009.gada IV ceturkšņa beigām Latvijas tiešās investīcijas Nīderlandē veiktas 0,2 MLVL apmērā (vairumtirdzniecībā un mazumtirdzniecībā, kā arī apstrādes rūpniecībā). Pēc Lursoft datiem, uz 2010.gada 1.jūniju Nīderlandes investīcijas Latvijas uzņēmumu pamatkapitālos sastādīja 217,94 MLVL, ieņemot 4.vietu. 2010.gada 1.jūnijā LR Uzņēmumu reģistrā bija reģistrēti 318 Nīderlandes – Latvijas kopuzņēmumi (Lursoft datu bāze).
AIZSARDZĪBA
Līdz ar Latvijas iestāšanos NATO un ES Nīderlande arvien lielāku uzmanību pievērš divpusējās sadarbības attīstīšanai. 2008. gada 19. septembrī Londonā tika parakstīts un stājās spēkā Latvijas Republikas Aizsardzības ministrijas un Nīderlandes Karalistes aizsardzības ministra saprašanās memorands par sadarbību aizsardzības un militāro attiecību jomā. Saprašanās memoranda mērķis ir turpināt un padziļināt divpusējo Latvijas un Nīderlandes aizsardzības resoru sadarbību NATO un ES. Memorands nosaka abu pušu attiecības aizsardzības un militārajā jomā, aizsardzības sadarbības vispārējos un praktiskos ietvarus, militārās sadarbības programmas īstenošanas principus, regulē jurisdikcijas īstenošanas noteikumus, finanšu noteikumus, kā arī savstarpējo atbalstu un klasificētās informācijas aizsardzību. 2007. gada augustā tika akreditēts Latvijas atašejs Nīderlandē pltn. Arnis Kalnājs (ar rezidenci Rīgā). Kopš 2007. gada jūlija Nīderlandes aizsardzības atašejs Latvijā ir kkpt. Johaness Antonius De Brūvers (Johannes Antonius De Brouwer) ar rezidenci Hāgā.
SATIKSME
Starp Latvijas un Nīderlandes pilsētām (Utrehta, Amsterdama, Roterdama, Breda) notiek regulāri pasažieru pārvadājumi. Līdz 2009. gada 28. jūnijam aviokompānija "KLM Royal Dutch Airlines" maršrutā Rīga –Amsterdama – Rīga nodrošināja lidojumus katru dienu. Kopš 2008. gada 26. oktobra Latvijas nacionālā lidsabiedrība airBaltic vienreiz dienā veic tiešos lidojumus no Rīgas uz Amsterdamu. PAŠVALDĪBAS Latvija ar Nīderlandi ir izvērsusi plašus reģionālos kontaktus. Kopš 1990. gada notiek Latvijas sadarbība ar Overeiselas provinci Nīderlandē vides aizsardzības, tieslietu, satiksmes, tūrisma un pašvaldību jomās. Savas sadraudzības pilsētas Nīderlandē ir Rīgai, Liepājai, Jelgavai, Ogrei, Alūksnei, Preiļiem, Sabilei un Ērgļiem. Galvenās sadarbības jomas ir – lauksaimniecība, tūrisms, uzņēmējdarbība, kultūra.
IZGLĪTĪBA UN KULTŪRA
Lai arī Izglītības un zinātnes ministrijas pārziņā esošajās nozarēs starp Latviju un Nīderlandi nav noslēgti divpusējās sadarbības līgumi ne valsts, ne ministriju līmenī, abu valstu sadarbība šajā jomā ir ļoti aktīva. Tā veidojas gan starptautisku daudzpusējo projektu ietvaros, gan divpusējā pieredzes apmaiņā starp pētnieciskajām institūcijām. Latvijai izveidojusies cieša sadarbība izglītības jomā ar tradīcijām bagātajām Nīderlandes universitātēm - liela daļa Latvijas valsts un privāto augstākās izglītības iestāžu ir noslēgušas sadarbības līgumus ar Nīderlandes augstākās izglītības iestādēm, kas paredz studentu, mācību spēku un zinātnieku apmaiņu. Tāpat Latvijas augstskolas aktīvi sadarbojas ar Nīderlandes augstskolām ES izglītības un zinātnes programmu ietvaros. Padziļinās arī Latvijas un Nīderlandes sadarbība kultūrā. Aktīvākie kontakti izveidojušies starp muzejiem, bibliotēkām un arhīviem, kā arī teātra, bērnu literatūras, kino un nopietnās mūzikas laukā. Kopš 2007. gada Nīderlandes vēstniecība Latvijā sadarbībā ar Latvijas kultūras institūcijām rīko "Holandes dienas". No 2008. gada 3. līdz 29. aprīlim dažādās vietās Rīgā un Latvijā norisinājās "Holandes dienas 2008". Arī Latvijas vēstniecība Nīderlandē regulāri rīko pasākumus Nīderlandē dzīvojošiem latviešiem. 2003. gada 23. novembrī Amsterdamā nodibināta Nīderlandē dzīvojošo latviešu biedrība "Latvija".
VIZĪTES UN TIKŠANĀS STARPTAUTISKU KONFERENČU/FORUMU IETVAROS
Valsts prezidenti 2006. gada 22.-24. maijs Nīderlandes Karalienes Beatrikses (Beatrix) valsts vizīte Latvijā 2005. gada 18.-19. janvāris Latvijas Valsts prezidentes Vairas Vīķes-Freibergas oficiālā vizīte Nīderlandē Parlamenta priekšsēdētāji 2006. gada 21. augusts Nīderlandes Pārstāvju palātas priekšsēdētāja Fransa Veisglāsa (Frans Weisglas) darba vizīte Latvijā 2006. gada 16.-19. februāris LR Saeimas priekšsēdētājas Ingrīdas Ūdres darba vizīte Nīderlandē 2004. gada 3.-5. jūnijs Nīderlandes Pārstāvju palātas priekšsēdētāja Fransa Veisglasa (Frans Weisglas) darba vizīte Latvijā 2001. gada 23.-26. septembris LR Saeimas priekšsēdētāja Jāņa Straumes oficiālā vizīte Nīderlandē Ministru prezidenti 2004. gada 26. aprīlis Nīderlandes premjera Jana Petera Balkenendes (Jan Peter Balkenende) darba vizīte Latvijā 2001. gada 29. oktobris Nīderlandes premjerministra Vima Koka (Wim Kok) oficiālā vizīte Latvijā 2000. gada 22.-24. oktobris Latvijas Ministru prezidenta Andra Bērziņa oficiālā vizīte Nīderlandē 1994. gada 14.-16. marts Latvijas Ministru prezidenta Valda Birkava oficiālā vizīte Nīderlandē Ārlietu ministri 2009. gada 12. oktobris Nīderlandes ārlietu ministra Maksima Ferhāgena (Maxime Verhagen) vizīte Latvijā 2009. gada 26. aprīlis Baltijas un Beniluksa valstu ārlietu ministru sanāksme Luksemburgā 2009. gada 31. marts Latvijas ārlietu ministra Māra Riekstiņa darba vizīte Nīderlandē, dalība Starptautiskajā Afganistānas konferencē 2008. gada 1.-2. oktobris Baltijas un Beniluksa valstu ārlietu ministru sanāksme Igaunijā 2007. gada 2.-3. oktobris Nīderlandes ārlietu ministra Maksima Ferhāgena (Maxime Verhagen) vizīte Latvijā. [Dalība 3+3 (Baltijas un Beniluksa valstu) ārlietu ministru sanāksmē Jūrmalā; divpusējā tikšanās ar Latvijas ārlietu ministru Dr. Arti Pabriku.] 2006. gada 22.-24. maijs Nīderlandes ārlietu ministra Bernarda Rudolfa (Bena) Bota (Bernard Rudolf (Ben) Bot) vizīte Latvijā Nīderlandes Karalienes Beatrises (Beatrix) valsts vizītes ietvaros 2005. gada 8. marts Nīderlandes ārlietu ministra Bernarda Rudolfa (Bena) Bota (Bernard Rudolf (Ben) Bot) darba vizīte Latvijā 2003. gada 9. septembris Nīderlandes ārlietu ministra Jāpa de Hopa Shēfera (Jaap de Hoop Scheffer) darba vizīte Latvijā 2003. gada 10.-12. marts Latvijas ārlietu ministres Sandras Kalnietes vizīte Nīderlandē [Starptautiskās Krimināltiesas inaugurācijas ietvaros] 2001. gada 13. jūnijs Latvijas ārlietu ministra Induļa Bērziņa darba vizīte Nīderlandē 1997. gada oktobris Nīderlandes ārlietu ministra Hansa van Mierlo (Hans van Mierlo) vizīte Latvijā. [Tika oficiāli atklāta Nīderlandes vēstniecības Latvijā.] 1993. gada 15.-16. aprīlis Nīderlandes ārlietu ministra Pētera Hendrika Koimansa (Pieter Hendrick Kooijmans) oficiālā vizīte Latvijā 1991. gada 11. februāris Latvijas ārlietu ministra Jāņa Jurkāna vizīte Nīderlandē
NOSLĒGTIE LĪGUMI
Datubāze ar informāciju par divpusējiem līgumiem: Nīderlandes Karaliste.
SVARĪGAS SAITES INTERNETĀ
Karaļnams: http://www.koninklijkhuis.nl/english/index.html Parlamenta Deputātu palāta: http://www.eerstekamer.nl/
Parlamenta Senāts: http://www.tweedekamer.nl/ Nīderlandes valdība: http://www.government.nl/
Nīderlandes Ārlietu ministrija: http://www.minbuza.nl/ Nīderlandes statistikas centrs: http://www.cbs.nl/en-GB/menu/home/default.htm